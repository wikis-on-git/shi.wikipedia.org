[[Afaylu:Zawiya Sidi Ahmed ou Moussa tombe-tchapele costé.jpg|thumb|Asmḍl n Sidi Ḥmad u Musa]]
'''Taẓṛwalt''' (s [[Tutlayt Taɛrabt|taɛrabt]]: تزروالت‎, s [[Tutlayt Tafransist|tafransist]]: Tazeroualt) tga yan udɣar amzray illan ɣ [[Sus]] ɣ iffus n [[Lmɣrib]], lli tn ikkan ɣ mad izrin tamazirt tasimant ɣ tasut tis sa d mraw. Tettuynbaḍ zɣ tmaẓunt nns [[Iliɣ]] ɣ idrarn n [[Aṭlas mẓẓiyn|Waṭlas mẓẓiyn]].<ref>Colonel Léopold-Victor Justinard, ''Un petit Royaume Berbère: « le Tazeroualt, un saint berbère Sidi Ahmed Ou Moussa »'', Librairie orientale et américaine, 1954.</ref> Ɣ tizi lliɣ akk tmqqur tgldit n Taẓṛwalt, tɣʷi zɣ agaru aṭlanti ar tsga n Tuwat lli illan ɣil ad ɣ iggi wakal adzayri, tnbḍ yat tsga bahra imqqurn ɣ tnzruft.

== Amnaḍ amzray ==
Iga [[Sidi Aḥmad U Musa|Ḥmad u Musa]] argaz lli d akk izwarn is ibda ssulala n Tẓṛwalt, ikka tt inn iga yan ugʷrram u tmazirt n Sus lli iluln ɣ tuẓẓumt n tasut tis smmust d mrawt,  istaqrra ḍffir maya ɣ tsga n Taẓrwalt, ɣinn a ɣ d isnulfa zzawit yawi d timaḍ n imḍfarn, nna d dars ittackan fad ad lmdn tiɣawsiwin izdin d usgd nnsn.<ref>H. de Castries, ''Notice sur la région de l'oued Draa'', in ''Bulletin de la société de géographie'', 1880, tome XX, <abbr>p.</abbr> 500.</ref> Iṭṭf ɣ akud ann [[Sidi Aḥmad U Musa|Ḥmad u Musa]] tazdayt ifulkin d iṣulṭaninn [[Isɛdiyn|Isaɛdiyn]] lli tt inn ikkan ɣ tnbaḍt. Adɣar nns d atig nns ɣ usgd tujja-tt ad yari f lmakant nns. Lliɣ immut, adɣar lli ɣ ittuymḍal urgaz ad iga zun d lḥjj.

== Amzruy ==
[[Afaylu:Maroc en 1660.png|thumb|Tamazirt n [[Lmɣrib]] ɣ usggwas n 1660]]
Ɣ usggʷas n 1603, ɣ jjwayh n tẓallit n tukzin, rad immt uṣulṭan [[Isɛdiyn|asaɛdiy]] Aḥmad Almansur, lli tt inn ikkan iga yan ɣ igldan lli bahra istawhmman ɣ [[Isɛdiyn|Isaɛdiyn]], fkan as akkʷ yism n ''Manṣur Dahbi'' acku ɣ uzmz nns igguda wurɣ. Kkan tt inn snat tqṣiṣin f mad ijran aylliɣ immut,<ref>Conrad Malte Brun, , Paris, Furne et Cie éditeurs, 1852, <abbr>p.</abbr> 649.</ref> ta izwarn ar ttini mas d yuḍn s tmaḍunt n Tasrka (da as nttini ula Ṭṭaɛun) nttat ad igan ssbab lliɣ immut, tiss snat ar ttini mas tmɣart nns ''Ɛica'' d yiwis ''Mulay Zidan'' ad as igan ssm fad ad t nɣin. Ilmma, dffir tmttant nns ibda urggay gr tarwa n Aḥmad Almansur f tnbaḍt<ref>Oskar Lenz, , Paris, Librairie Hachette et Cie, 1886, <abbr>chap.</abbr> XI (« Voyage au pays de Sidi-Héscham »), <abbr>p.</abbr> 341.</ref>, ittyubḍa Lmɣrib s: 

* Awanak n Fas, inbḍ t iwis ''Lmamun,'' 
* Awanak n Mrrakc, inbḍ t iwis ''Zidan.''

D tsgiwin yaḍni rad gisn nbḍn Zzawaya d imɣarn n tqbilin. Ḍaṛt ɣayad kullu, rad baynt kigan n tgldiwin, tilli akk gisnt istawhmann gan tnt: 

* Awanak n Ccbaniyin, inbḍ t ''Lḥajj Krrum Ccbani'',
* Awanak n Lɛyyaci, inbḍ t ''Muḥammad Lḥajj Ddyati,''
* Awanak n Tafilalt, inbḍ t ''Muḥammad Bn Ccrif Lɛalawi.''
* Ɣ tmazirt n Sus rad yili ''Abu Ḥassun Smlali,'' agldun wiss kraḍ n wawanak n [[Iliɣ]], lli rad tg ilmma tagldit n Taẓrwalt

Ɣ tasut tiss sa d mraw miladya, ɣmk lli inna Muxtar Asusi ɣ udlis n ''"Iliɣ qadiman wa ḥaditan"'' , isusiyn ṛmin zɣ tthmic d ṭṭuɣyan lli tt inn kkan [[Isɛdiyn|isaɛdiyn]] ar t skarn ɣ tmazirt. Mqqar tt inn ikka dar tqbilin n Sus yan ḍḍawr bahra istawhman ɣ waqqlay n [[Isɛdiyn|isaɛdiyn]] s tnbaḍt d ubnnu n tgldit nnsn, nnig n ɣayad, Lmɣrib ɣ akud ann yut t ljafaf ur llin waman isggʷasn, tucka d ula tmaḍunt n Tasrka nɣ Ṭṭaɛun ula nttat, ur ufan tiqbilin ma tnt ittawsn bac ad ffɣn zɣ tmukrist ad acku ɣ uzmz ann trwi tgldit n [[Isɛdiyn|isaɛdiyn]] mliḥ ur tsala i zun d tɣawsiwin ad,<ref>François Bulloz, fondateur, «  », ''Revue des Deux Mondes'',‎ 1898, <abbr>p.</abbr> 379 tome 149</ref> ur fllasn tɛaqql. Ɣ iffus akkʷ n Lmɣrib, kulci ɣil ad ssn tsga n Iliɣ nɣ Taẓrwalt s yism n Zzawit n [[Sidi Aḥmad U Musa|Sidi Ḥmad u Musa]], ar gis ittili yan unmuggar asgdan imqqurn kraygat usggʷas ɣ tigira n wayyur wiss tam. Rad nurri imikk s tɣʷṛḍin s uzmz n Aḥmad Almansur s yan imjri nẓḍar ad nini mas tt inn ikka iga zun d yat ccarara imẓẓiyn d yiwin kigan n tɣawsiwin yaḍnin fad ad tbayn tagldit n Taẓrwalt.  

Ɣmk lli s yad ittussan, ikka tt inn dar [[Sidi Aḥmad U Musa|Sidi Ḥmad u Musa]] smmus n ifrxan, gr smmus ad n ifrxan ikka tt inn yan ism as Ɛli, wad iggʷran srsn t ɣ Lḥbs s lamr n uṣulṭan Aḥmad Almansur Adahbi ɣ trudant, ur d acku iskr kra, is ka isawl f tmmara d ḍḍuruf icqqan nna s tt inn kkan tqbilin n Sus ar tnt ttddrn s ssbab n ljafaf d tmuḍan d laẓ, mac ur tt irḥm Almansur Adahbi d ittyamaẓ ɣ trudant aylliɣ immt. Ikka tt inn Ɛli Bn Ḥmd u Musa ittussan dar middn s ttadayyun nns, ikka tt inn iga argaz iɛdln, ddnb nns iga tt mas yusi ssiɛr n tmazirt nns isawl f tmukrisin nns, isawl ula f middn nns lli ittmttatn s laẓ d tmaḍunt. Imjri ad rad ibadl agudi n tɣawsiwin ɣ tannayt n isusiyn s mad izdin d tgldit n [[Isɛdiyn|isaɛdiyn]], tlla yat tmjrit ittussan yaḍn ar ttinin mas tdda yat tmɣart ad tcki s yan lqayd dar Almansur Adahbi, lliɣ dars tkcm tẓra mad tt inn ikka ar tt iskar acku ikka tt inn icqqa bahra, ar ittnbaḍ s yat tɣarast icqqan,<ref>Justinard, Léopold Victor; Institut des hautes-études marocaines (1954). ''Un petit royaume berbère, le Tazeroualt: Un saint berbère, Sidi Ahmed Ou Moussa''. G.-P. Maisonneuve.</ref> sliɣ tnna ''" Kkiɣ tt inn ar tɛjjabɣ i waman manka s tn ikka ranqan fi aljadawili ... Aylliɣ ẓriɣ uɣbalu nns, ssnɣ izd aman ad tn ikkan irkʷi zɣ waẓur nns "'' , zɛma ṣṣulṭa ann icqqan lli tt inn kkan lqqiyad n Almansur Adahbi ar sis swurrin d middn tkka d zɣ dars acku nttan ad asn t imlan.<ref>Abitbol, Michael (1988). "Maraboutism and state formation in Southern Morocco". In Shmuel Noah Eisenstadt; Michael Abitbol; Naomi Chazan (eds.). ''The Early State in African Perspective: Culture, Power, and Division of Labor''. Leiden: E. J. Brill. pp. 134–147. ISBN <bdi>978-90-04-08355-4</bdi>.</ref> Isusiyn rad gisn iɣama lḥal acku ɣ tzwiri nttni ad ibddn d [[Isɛdiyn|isaɛdiyn]] lliɣ bḥra bdan aylliɣ lkmn s tnbaḍt, awsn asn bac ad ẓẓun f ibrtqqizn lli d itthjamn zɣ tsga n yill, micc bɛd mayad kullu t nkrn tn, mqqar taẓ bahra tmaẓunt nnsn Mrrakc i Sus. Rad immt Almansur Adahbi ilmma rad tcttet tgldit n [[Isɛdiyn|isaɛdiyn]], ɣid rad inkr Brahim yan ɣ tarwa mẓẓiyn n [[Sidi Aḥmad U Musa|Sidi Ḥmad u Musa]] ad iskr tagrawla ɣ tmazirt n Sus, rad t bayɛn tiqbilin tisusiyin, nnan mas da ttigutn imḍfarn nns s tmlifat ass f wass. Rad lkmn inɣmisn ad Mulay Zidan lli rad yazn 3000 ajundi bac ad mmaɣn d tgrawla n Brahim Bn Muḥammad ɣ Sus, macc ijundiyn ad rwln acku ur asn fkan tiɣraḍ, ur asn tlkm tirmt mad cttan. Issn ɣ akud ann Mulay Zidan mas ṣafi tfta as ula nttat, zun d ukan tsgiwin yaḍnin d rad yiri ad yasi urɣ d lmujawharat nns lli tn ikkan iṣulṭaniyn ar tn tḥḍun ɣ zzawaya, acku tkka tt inn aktar amanan, macc ratt iṣbq Brahim Bn Muḥammad d rad yasi ttarawat ad lliɣ rad ihjm f zzawaya y'ad slawan akk ɣ Mrrakc, rad immt amɣar n tgrawla tasusiyt Brahim Bn Muḥammad yan ɣ tarwa n [[Sidi Aḥmad U Musa|Sidi Ḥmad u Musa]] d rad ifl tnbaḍt i Lḥsn Bn Ɛli, iwis n xalis nit, mn bɛd mnnu rad yack agldun lli akk ittussan n tgldit n Taẓrwalt lli t igan Ɛli Bn Muḥammad Budmiɛa, ittufka y'as yism ad acku tkka tt inn dars yat tiṭṭ ar tmṭṭi bzzaf. Ɛli Bn Muḥammad Budmiɛa lli igan Abu Ḥassun Asmlal xklli s ittussan ɣ umzruy, ur tucki lmubayaɛa nns s yat tɣarast irxan acku kkan tt inn tarwa n [[Sidi Aḥmad U Musa|Sidi Ḥmad u Musa]] mmaɣn d ingr-atsn f manwa gisn a rad yamẓ tnbaḍt, ɣ mayggʷran msasan fllas bac att bayɛn, d tmazirt lli akk izwarn att bayɛn gan ayt Ifran n waṭlas mẓẓiyn, aylliɣ d munn imɣarn d ccuyux n tqbilin d id butussna d ixatarn dar timḍlt n jddis [[Sidi Aḥmad U Musa|Sidi Ḥmad u Musa]] ɣ ammas n zzawit n Taẓrwalt d skrn as lmubayaɛa rasmyan. Ɣikkad as rad tbdu yat tgzzumt tamaynut ɣ awanak n Iliɣ bac ad tg tagldit imqqurn.<ref>Messier, Ronald A.; Miller, James A. (2015-06-15). ''The Last Civilized Place: Sijilmasa and Its Saharan Destiny''. University of Texas Press. ISBN <bdi>978-0-292-76667-9</bdi>.</ref>  

Abu Ḥassun Asmlal, xklli sa ttinin ayt umzruy, ikka tt inn iga yan ufrux d aɛrrin iṣḥan iṭṭaf lɛaḍalat d dars lhiba d lkarizma, ɣayad rad ibayn ɣ tabrat tamzwarut lli rad yazn i Yaḥya Bn Ɛbdallah Bn Sɛid Lḥaḥi lli tn ikkan ɣ awanak n Iḥaḥan ɣ trudant, tabrat ann ikka tt nn gis tahdid ibayn bzzaf ''" Ya a ssi Lḥaḥi ad yi tḍfrt d ad yi tbayɛt, nɣ rad ackɣ ad utɣ innak "'' d rad as irar Lḥaḥi macc ljawab nns yuratt s tmdyazt inna y'as ''" Irayi ad as gɣ ismg ... Is ur idr is irwas fiqtuhu majdan? , Ira yus n Mus ad ig agllid s dduɛa ... wa lam yasum fi sayfihi fi ttala hada? ".'' ira s ljawab ad as yini mas ira ad yili imnɣi gr awanak n Iliɣ illan ddu tnbaḍt n Abu Ḥassun Asmlal, d awanak n Iḥaḥan ddu tnbaḍt n Yaḥya Bn Ɛbdallah Bn Sɛid Lḥaḥi. Mn bɛd imnɣi s wawal, mmaɣn iwunak ad s sin ɣ ssaḥt, d ku twal yan gisn ar itrbaḥ. Yiwid Yaḥya Bn Ɛbdallah Bn Sɛid Lḥaḥi idɣarn n Ida Uknsus d Wlad Jrrar ɣ nnawaḥi n Tiznit, macc dɣya sliɣtn isurri Abu Ḥassun Asmlal, imikk s imikk yiwid Abu Ḥassun Asmlal idɣarn n Yaḥya Bn Ɛbdallah Bn Sɛid Lḥaḥi adt igan d Tarudant d Agadir ula nttat ar iwtta n Imi n Tanut lli tn ikkan ddu tnbaḍt n uṣulṭan Zidan macc ɣinn a ɣ ibidd usmɣur nns, ar ttinin id bu umzruy mas mlad is izuyd imikk s lgddam rad yawi ula tsga n Iḥaḥan d Lḥuz ḥtta nttat acku aṣulṭan Zidan ibda ar itrwal s tsga n ugafa tjra y'as yat tmjrit ɣ uftas n Agadir nttat atid isrmin, ikra yan lbaṭu afransawi dar yan uqubṭan iga s yism Jon Filip Du Kastyan, d ikka tt inn lbaṭu y'ann ibidd x ufttas n Ugadir lli tn ikkan dars yism n Santa Kruz fad ad sis irur s Fransa dar Lwis wis kraḍ d mraw lli y'as inna ɣar ackd dari, macc uqubṭan n lbaṭu y'ann lliɣ d iẓra uṣulṭan Zidan [[Isɛdiyn|asaɛdiy]] icarji urɣ d lmujawharat d idlisn ɣ lbaṭu iṭmɛa irur iflt bla n taryalt.<ref>Sus Alɛalima - Tagldit n Taẓrwalt ( Mamlakat Taẓrwalt ) - Ep 2 <small>[https://www.youtube.com/watch?v=Kq9LyIP_B3w <nowiki>[Ẓr ɣ Yurtub]</nowiki>]</small></ref>

Lliɣ d yumẓ Abu Ḥassun Asmlal tanbaḍt n tmazirt n Sus kullut, rad izri s tsga n Drɛa tafilalt usggwas n 1638 s ljic nns d ra st iɣʷi mn bɛd 3 isggwasn n imnɣi, d rad yamẓ Muḥammad Bn Ccrif Lɛalawi ɣ lḥbs d ɣid a'ɣ rad tg awanak n Iliɣ tagldit n tidt acku rad inbḍ Abu Ḥassun Asmlal iffus n Lmɣrib kullut ar Timbuktu iffus n tiniri d rad isayṭr f iɣarasn n tsbbabt d rad tg tagldit n Taẓrwalt ammas n tsbbabt imqqurn acku kigan n udayn imɣrabiyn rad gis staqrrn d rad asn ttuybna yat lknist nnsn ɣ tsga lli rad tḍr mn bɛd.

Tagldit n Taẓrwalt uckan as liɛtirafat dar tmizar mqqurnin ɣ-akud-ann acku tkka tt inn tṣḥa tadamsa nns ula tasbbabt nns sul tkka tt inn dars yat taẓḍurt taɛskrit.

== Ẓr ula ==
*
* [[Sidi Aḥmad U Musa|Sidi Ḥmad u Musa]]
*[[iliɣ]]
*[[Sus]]
*[[Iclḥiyn]]
*[[Zzawit n Iliɣ]]

== Tiɣbula ==
<references />

== Tinidlisn ==

# Timbouctou: voyage au Maroc, au Sahara et au Soudan; auteur Dr Oskar Lenz, traduit de l'allemand par Pierre Lehautcourt; 1886; Librairie Hachette et Cie [https://gallica.bnf.fr/ark:/12148/bpt6k1048451/f4.item Paris]
# Dictionnaire universel d'histoire géographie Bouillet 1878: description de Sidi-Hescham
# Voyages autour du monde et naufrages célèbres par le capitaine G. Lafond; Administration des librairies 1844 [https://books.google.fr/books?id=koUOAAAAQAAJ&pg=RA1-PA25&lpg=RA1-PA25&dq=%C3%A9tat+de+sidi-hescham&source=bl&ots=1FH3TxtWf7&sig=VB8Blpi1wp4QyfOAwRTFI9bEZ9k&hl=fr&sa=X&ved=2ahUKEwi8nZPej_XeAhVICsAKHUepA2cQ6AEwCXoECAUQAQ#v=onepage&q=Sidi-Hescham&f=false Paris]
# De la domination turque dans l'ancienne régence d'Alger par Louis Joseph F. Walsin Esterhazy, capitaine d'artillerie, Librairie de Charles Gosselin 1840 [https://books.google.fr/books?id=k0gOAAAAQAAJ&pg=PA113&lpg=PA113&dq=royaume+de+Sidi-Hescham&source=bl&ots=gl1hyB0Nxn&sig=ywvDGCcreCOCAUT6EWXKV-rb3tA&hl=fr&sa=X&ved=2ahUKEwi07IGDk_XeAhWBKMAKHc-oCAYQ6AEwD3oECAQQAQ#v=onepage&q=royaume%20de%20Sidi-Hescham&f=false Paris]
# Le Maroc, Géographie- organisation politique, de René Jules Frisch, 1895, cité dans le "Rapport relatif aux aspects culturels de la régionalisation", paragraphe "histoire de la tradition régionale marocaine" établit en 2013 par [https://www.academia.edu/26404821/Aspects_culturels_de_la_r%C3%A9gionalisation_au_Maroc l'Ires]

== Ɣr uggar ==

* Muḥammad al-Mukhtār Sūsī (1966). ''Īlīgh qadīman wa-ḥadīthan''. al-Rabāṭ: al-Maṭbaʻah al-Mulkīyah.
* Pascon, Paul (1984). ''La maison d'Iligh et l'histoire sociale du Tazerwalt''. SMER.
[[Taggayt:Sus]]
[[Taggayt:Tiggurma]]
[[Taggayt:Asgd]]
