Ass nna igan îd n nnayr, iggru gh dujambir. Da ttidunt tmgharin, zêdnt ibawn. Ddun ijijan s igran, awin d gisn tammayt d zzitun d udâr n utbir t tmzzûght n tili d lfssâ d txsayt d uqurr. Awin tammayt d zzit, gnt i làtbat n tgmmi. Asin aqurr d lfssâ d xizzu d udâr n utbir d tmzzûght n tili, fkn tn i tmgharin.

Asint tmgharin dghayann kullu, zaydnt gis yan waqqa, gnt nn dghayann gh tgdurt, ntta d ibawn. Gnt fllas aman zîdrnn, ar ingg°a. Ar tassaàt nna inwa, asint dagh tifiyya d zgzaw mis, gnt stt inn gh tgdurt ula nttat.

Tassaàt nna irâh imnsi, asint d talxca, ar tt cttan kullu ayt tgmmi. Wa nna gitsn yufan aqurr gh tlxca, nnan as : « Iqqur uxsas nnk ! » Wa nna yufan aqqa, nnan as : « Îhla yak ssàd nnk ! »

Tassaàt nna ccan, asin yat tmttûst n ughrum. Mmun tt inn gh tlxca, gn tt inn dar tdârt n tflut, ag gis tns.

Asin dagh tagdurt ann n ûsgâd. Ccn t, ssarn dghayann gh udis nns, g°n, rghn. Zikk, igh d nkrn, qllbn tamttûst, da gan gh dar tdârt n tflut. Nnan, igh nn gis ufan kra n ccàr n wulli, nnan ak : « Rant ad darsn zaydnt wulli gh usgg°as ann. » Igh mi gis ufan inzêd n imugayn, nnan : « Rant ad darsn zaydnt lbhaym. » Igh nn gis ufan inzêd n ughyu1, ngh asrdun, nnan : « Ran ad darsn zaydn gh usgg°as ann. » Igh nn gis ufan kra n ccàr izgg°aghn ngh izgzaw, ngh awragh, nnan : « Ira ad darngh izayd kra n lfrac asgg°as ad. » Igh nn gis ufan kra n tsttixt, nnan : « Ira a immt kra gisn gh usgg°as ann. »

Ilin dagh wi da iskrn lqaàida yâdnin. Da ttasin ibawn d yirdn d tmzin d umêsri d ikikr d tniltit. Ssarn tn, ar tn cttan gh yîd n nnayr. Rghn s lktrt n dghayann ssan. Nnan : « Ha nn asgg°as ibddl, irgha lhâl, tkka d trghi akal. » Illa gis 1baàd n isgg°asn, dda d nkkrn, afn d tilist, tqqn asn imi n tgmmaw.
