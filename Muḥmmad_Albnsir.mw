{{Databox|ar=محمد البنسير}}
[[Afaylu:Lhaj mohmmad albnsir.jpg|vignette|tawlaft n rrays '''Muḥmmad Albnsir''']]
Iga '''Muḥmmad Ajaḥud''' (1937-1989) ittussann s rrays '''Muḥmmad Albnsir''' nɣ '''Ddmsiri''' rrays d unaẓuṛ n uẓawan ittussann bahra ɣ ugns ula ɣ bṛṛa n tmazirt, ilul ɣ 1936 ɣ [[Tamsult]] tama n T[[Tarudant|arudant]] d [[Imi n Tanut|Imi n ṭanut]] ɣ taqbilt n Dmsira, wayni izri mnaw isgasn ɣ [[Tigmmi Tumlilt]]. 

Iḥsa lqṛan ɣ tmzgida n tmazirt nns ɣ tmẓi nns, wayni ifaɣ aykat [[ribab]] ayliɣ itawsan ɣ 1963. ɣkodan ayfta aytirir ɣ timizar n urupa zund [[Fransa]], [[Bljika]], [[Lalman]] d [[Swisra]].

Isbidt [[Lmkhzn|lmxzn]] ɣ 1981 lliɣ yura tamdyazt n ''Aggurn''.

== Tudrt nns ==
Issnti ar ittiri amarg d uẓawan sg mẓẓi nns, lliɣ iskr rribab nns srs iẓlin, d lliɣ issnti ar issflid i imurign n rrways bahra ttawssanninzund lḥajj blɛid d bubakr anccad, immaɣ ula ar ittaws ɣ tfugliwin d iwizn n imurig d uẓawan ttilinin ɣ tmazirt nns d tsggiwin nns

Ɣ tɛɛurma nns, izug s bṛṛa n tmazirt, iskr imuddutn s mnnawt tmizar ɣ uṛubba, mac ɣ tgira isti ad ig rrays d unaẓuṛ, issnti ilmma ar iskar amarg d tssfifin ɣ isawl f kigan n imrsiwn lli dar tazdayt d tmukrisin n tudrt d wamun d tsrtit d tdmsa d usgd. aylliɣ akk iga s ixf nns d umarg nns yat tinml iẓlin ɣ yigr n uẓawan d imurig amaziɣ ɣ d ffɣn inaẓuṛn yaḍnin ttawssannin zund faṭima tabaɛmrant d wiyyaḍ.

Ifl d ṛṛays albnsir tugt n tssfifin n umarg d tugt n tmdyazin, ismun umrzu d umara amaziɣ muḥammad mustawi tukt gisnt ɣ idlisn lli d ffɣnin ɣ mnnawt tẓṛigin ggutnin.<ref>'''<small>(s tifinaɣ)</small>''' [https://fr.akalpress.com/5675-albensere/ Akttaw wis 31 n tmttant n rrays Muḥammad Albnsir]''- Akal Press''</ref>

== Tamddurt ==
Albensir iga yan ɣ inmɣuren n rways lli iẓrra Sus, niɣd akw Lmrruk. Ilul ɣ [[Tmsult|ṭmsult]] ɣ taqbilt n Ilbensiren ɣ useggwas n 1937. Mad yad ikka timezgida, ikes ulli, zun d akw ineggwa nnes, ittut s umarg. Lliɣ ar en ittimɣur s imik, yufan ixef nnes izdâr ad ittengidi d indâmen n uhêwac, mkan nnit af d ittfuɣ ar ittendâm ɣ usays n usun. Ur izri yat s iɣ idda ikcem, afad yisin i Rribab lli yegan yat ɣ tmatarin n tmagit n Rrays, s trabbut n ḥêmad Amentag d tin Wahruc.

Mad yad izzri yan krâd iseggwasen d trubba yad, idda s Lalman yilin gis zeɣ 1961 ar 1964, maca yusi ids tagezzayt n umarg, ur tin tesmyur tudert n uzwag. Yurri d ilemma s Merrok ikcem i tirruysa, isti ad gisent isker tudert nnes d twuri. ẓeɣ 1965 ad isat ar d iseffaɣ tisfifin. Mekli yega anedâm ar isenmili awal, ur ikki yat s iɣ yega Rrays ittuyassanen, isker adɣar nnes ɣ ubaraz n ayt umarg. Ar ittek timizar d temdinin lliɣ llan Icelhîyen, ar izray ɣ lidaɛa. Afella wawal, yega Rrays Muhâmmad Albensir, neɣ ḍamsiri lli yas ttaran ɣ iggi n tesfifin llid issffuɣ. Maca, ɣ useggwas n 1969 tfelt tdusi nnes. Lliɣ idda ad ikk darsen, idêren s ṭumubil, irêz, iɣwi talkrusat. Mqqar yeg abidâr, ur ibdî d umarg. Idêfr taɣarast nnes, yacki d akw izedɣ ɣ ṭgemmi ṭumlilt, tamdint lliɣ gguten Icelhîyen. Mqqar yurar zun d akw wiyyâd tayri d tmukrisin n tudert, Albensir izêli, nger akw Rrways n tasut nnes, s turarin lli isker f tmukrisin mqqurnin n tsertit d tmagit, zun d tin usurs n tmaziɣt, tin ugren, d temzgida n ṭgemmi ṭumlilt.

Addad ad ad ifkan i Albensir yan udem izêlin, ad t igan d Albensir. Lliɣ issen mas yeg amezwag n umarg lliɣ t tfel tdusi nnes, immaɣ ad as ifek atig, at isseffaɣ ɣ usurs mezzîyen lliɣ ran ad t gen inebâden n tmazirt. Is ur inni:

Rebbi zzayd lɛezz i tclḥit Nettat as liɣ atig innaɣ sawleɣ

Mac atig ad ur n izri iwetta n illiɣ isawal d willi s isawal, acku tanebâdt ur tefki atig nnes i tclḥit. Nettat nnit izêra ixef nnes. Is ur yurar, zun d akw wiyyâd, addur n tgeldit, d tmurt, is ur inni mas yeg yan ɣ iserdâsen n tmazirt, d tirsal nnes, mac ur t gis yiwi yan, ur t izêri yan, ur as inni yan yat, ttunt, rurent f tesga, zêlin as tamettant zun d iɣ immut uydi ɣ umedduz. Is ur izêri mas d lidaɛa ar sul tzâlla ɣas s Abdelhalim, d Um Keltum, d Abdelwahab, izêra kullu mayad:

Men wâhd ustin a nttemjjad agellid Ullah amk izdâr ad ax ifek mqqar d lebcklîd

Mqqar d mayan, ur ibêdi d umarg, ur ibêdi d wawal lliɣ t ittaru, iserfufent. Issen is is ur ili atig dar tenbâdt, mac ilat is dar winnes, willif d ilul, willis isawal, issar idsen tama immimen, mqqar tmrret. Addad ad iceqqan irzêm d i kigan n tmmariwin f Rrays, izêra sis talekkawt n inebâden, ikka aɣzu lliɣ yurar f tmukrist n ugguren ɣ useggwas n 1982, tamettant ka at ikksen i tayyâd lliɣ yurar f tadêsa n temzgida mqquren.

Albesnir isker timidî n tesfifin, immut ass n 11 nuwanbir ɣ useggwas n 1989 ɣ ṭgemmi ṭumlilt.

== Amarg nns ==
Yura Muḥammad Albnsir uggar n 566 tmdyazt n umarg, isawl gisn f kraygat igran d tɣawsiwin slawann tasrtit d tadlsa. Willi akk ittussan ɣ tmdyazin nns:

* ''Aggurn'' 
* ''Rwaḥ darnɣ'' 
* ''Ad daɣ nalla f rbbi''
* ''Kullu ḍwa Yujad Issaḥt''
* ''Aḥ Ay'atbire''
* ''Ah Ayan Youi Wassif''
* ''Aya Uḥbib Izugn''

== Igzzumn n timdyazin==
=== Aggurn===
:A fellanɣ immaɣ Rbbi ukan a lmsakin
:Ikkad lɣder tayyuga lliɣ tin ur ntam  
:Akal ur sul ira ad itluḥn s lɣllat 
:Iḍmεa-n sul amud atn icc ufllaḥ
:A cutanbir a tagut ka aɣ tnṣamaḥt 
:Ad ukan kullu krzn ifllaḥn truwult
:Meqqar indr iggig amya ur sul iffuɣ 
:Is ukan ra iḥḥerg isɣarn lli f llan
:Imma ṣabt ur t yadda skernt talatin ; 
:A ddunit tgun, yazzel-d luɣcim a tent ikkat 
:Immut uglif amaḍun ran yyi tammnt 
:Meddn kulci lxwaḍ as εicn ya Latif ;
:Immut lḥya iẓẓa gis laman a t lkemn
:Rbbi kersn izikr bbint imuslmn nnaɣ
:Ur immim ɣilad igiwr ula sul atay
:A tafukt iɣ tɣab ur fllas illi yat
:Ignwan d ikalen daɣ sul illa laman
:A fad itluḥ izenẓarn imma trmi nit
:Illa-d uɣni i bnadm ɣ waln ya Latif ;
:Aynna ẓran mdden gin srsn taɣuyyit
:Iɣ icca bnadm ṭajin yiri sul atay
:Iɣ icca cwa inna daɣ riɣ ula tammnt
:A yili Lbaraka ad asn tili ɣ lmal
:Lxir ifkat Rbbi dar willi qqnεanin
:A willi ur ihul lbank ura luṭilat 
::ur ukan rin bla din nesen a ten fukkun
:iɣ immut ḥatin iga ɣ yan n ṣliḥnin
:Mdden gan ak imugas kullu kan aṭan
:A menck n yan a daɣ tusim aya aman
:Ulli rant asn tagant, afunas alim
:A talli ila ɣir aggurn a tent issiḥln
:Ukan ig zund asengr ammas n takat 
:A tanna ɣ-d ur iḥrg mskin ur a tnt icc
:Rbbi ssird lɣaḍab ad s imik n waman ; 
:Imma tawda tusi daɣ kullu lmasakin
:Iga ɣad ma ɣ ittuham yan niɣ akk allan
:Ur jju nεaql sserbis a yyili f uggern
:Ula tumẓin ad igan xamsmiyya deryal

:Ula jju d maṭica ad nesɣa s sttin ryal

:A xizzu d baṭaṭa d uxsay ufn tammnt 
:Ikka tin yan uzmz uccn a t akk ur irin
:Iga lmskin ɣ tuẓumt n ssuq lyatim
:A tanna s hlli-n iga ifasn laḥ asent
:ṭammara lxnct n uggurn, tuti ttaman nes
:A wanna texṣa zud iɣ rad lkmn ṣṣira, 
::labud ad ɣwin sserbis fellas imalas (i)
::a sul ar daɣ isiggil ma sent ittasin
::ira bu-lkarussa gitsent miyya teryal
::a kullu kra t immaggarn ar asen ttinin
::a han irɣud ak Rebbi lliɣ t ka tufit (i)
::zun tafaska n lɛid iɣ ras ukan iɣers
::ur nḍuf mani rad ik saḥa ya Latif
::ur illi rexa ɣ usngar ura ɣ uẓalim
::a han rexa ur t nḍuf ɣar ɣ temɣarin
::nettentin ka yujaden kkesent aɣ aɣaras

::a wanna ifkan atig n kra ad tawi xamsin(i)
::nettentin a iɛammarn lbank ula Luṭilat

::iɣ-n luḥ tiṭ n ɣ lemdint ura ccawariɛ
::nettentin d waḍu d lhif ka sul itllin
::a k iɛawn Rebbi a wad ira-n a sul issaɣ
::izimr s laluf rgeln fellas lmaḥal
::a fellasn ixlf Rebbi kra icca murran
::iɣ ukan gisn tadunt ur a ttin af-in
::ixlḍ uglif d izan, cerken tasllit
::illa wargan atig ur t akw teli tamment
::iga litcin iguḍiyen ur ten iri yan
::illa kulci ɣ drub lxla awk aɣ ttilin
::a yuti kra t izzenzan walli ra t issaɣ
::a walli ilan ifrgan telkmt ay afus
::a sul a gwma id bab nes ḥaḍern as ukan
::meqqar as gan lbab iɣ yusi tasarut
::ismsaren ar a tt-id iks i wann t iran
::ayyis ur sul ḥettajjan ɣila s umawwus
::a tarigt ar a t-id ilkem tili fellas
::a ḥaqqan han ddujal ka sul iqqaman
::ass nna ɣ-d iffuɣ iggut ma ra nit awin
::arraw ur sul ak igi kra waxxa turut (i)
::ad ukan gisn turjut s akk a asin iflk 
::iɣ ur ifti s jjidu ikcem s lkarati
::ass nna ɣ-d iffuɣ ig ak murran ar ittuf
::ar ittal f ujllabi, aln f iɣumran (i)
::ar iṭṭamẓ akccuḍ iskaṭṭiṭn s ufus
::a ukan kkan ar ka iẓẓaḍ lefcuc f temɣarin
::iɣ a ɣ tella tad iḥman ur a tent ikk
::ula tifrax kra gisent is assallan (i)
::wanna tent yurun ad ak sul ur isawal
::iga zund uccen d iffɣn ɣ ammas n ssuq (i)
::ad aɣ isṭer Rebbi han kllu nuru tent
::illa nit giɣ lɛib ar ten sul nsawal
::immut umnay ira gis wayyis amawal
::a tarigt ar tsiggil ma f ka ṭtarnt
::iffuɣ akw uccen tagant i ulli ferḥent

::ila wuydi ɣ tmaḍunt ur a sul ittaɣ
::lbab irẓa awk, iḥerj lQfel tasarut nes
::a terẓm teggmi, bab nsent a tent ifeln

::ya Latif, tugit a dderst a yy tnemmalat (i) 
::iga yyi Rwa aẓelmad, anrar ur ikeml (i)
::a tilli nefern ay ad daɣ yiwurrin alim
::ay illa uSkay lgid uccen illa ɣ ikerwan (i)
::a tilli ḍeninin ad id itxyyar a tent icc
::a tilli f lbayyuḍ a-n sul ira wawal
::nega laɛḍuḍ, lqaḍi sselaḥn tirra nnaɣ
::nḍuf ayda nu zud iɣ ten sul ur nessin
::ar ukan gis kerzn ifllaḥen fissaɣ
::iɣ nsawl ajllabi nnaɣ a-n ira wawal

::a walayni ddel igguten a fllanɣ ilan
::nekkis aydi ɣ lemndaf yakwi fllatenɣ

:: nega ṭabladt medden gan siti licarat (i)
::a wanna d yusin aggun yiɛllem fellaɣ
::isggawsen ay ad nega lɛaql f iferxan
::ad yyik melin a baba melin aɣ inna tenɣ
::iɣ ira kra ad iɣ iẓi melɣ asen ttarix
::ay issan ma s ur igi lmelk amr winnaɣ

::a ɣilli f tla terga cluḥ ad t iwalan
::a willi nega d imazzaln a t awk iɛammarn
::a walayni bziz inu as yyi t ikkis
::nega lemskin netta gan xalis n wayyur
::a belḥaK ra sul ibRRem axuti sellum
::a wanna iwin ar igi nes, skerɣ-n sis akal
::a yan imyaren luz ar sisen san attay
::ira ad asen giɣ ɣakudan ɣ immi tififelt

::ad ur isellaḥ Rebbi giwn a lbḥur aman
::imma asif daɣ a-n ttagum kra ḥaqqan a iqqur
::iɣ idda Rebbi kra ar tt-id meskin iluḥ urrami
::iflt uḥbib lli dar-s ifeltn warraw
::ur a sul gis lɣerḍ ifel t-id awk lḥal
::a ɣwad iɣwẓan anu g asn imik n ttisaɛ
::a k ur iluḥ Rebbi gisen amr kyyin nit
::a nufa dwa n tmaḍunt laɣ issḥeln
::a ɣar ixwla uḍebib iɣ ra yyi sul icmmt

::ikka t-in ya uzemz isker cikki fllanɣ
::iɣal iz-d netta ḥaqqa ka dar asafar

::a han aḍbib n terẓi ɣ Suss llan ukan
::iɣal uḍebib is iga lɣafur rraḥim
::is illa dwa n tamḍunt inu ɣ ufus nes
::iɣ iga uḍbib an ibbi lmut netta fellas
::ula ṭtalb iɣ ak iggul ɣar iɣ ak uriɣ
::a ɣar lflus a mi giwen ukan itsutul
::iɣ illa lḥerz lli d itluḥn ṭyyarat
::ar aɣ itSug lbabbur ɣ ammas n waman
::nikki bɛda ɣakudan ar sers amneɣ
::a hati kra ɣ bnadm xwlan ur ak issin
::a is iga lɛilm n Rebbi kra ɣ yalla yan
::Rebbi zayd i uggug i Icelḥiyen
::a kullu sun igigilen aman
::ad ur afen imḥsaden kra ran
::as maqqar d imurig n teclḥit
::ar asen skaren ḍdid a ur ilin
::a yan iḥsadn mad akw tiwit
::Rebbi giɣ ten d umazzal f lɛin
::nettan a iran ay-id ifk aman
::iɣ ak ifka Rebbi aggurn kiwan
::iɣ ak ikkes ur a k-id irḥem yan
::Llah ard nettlɛab acku ferḥeɣ
::ar aɣ itzayad Rebbi ɣ tifawt
::ay llis riɣ a ten ka lkemɣ
::a han ur gi taguḍi iɣ mmuteɣ
::ay ak nfeld lɛizz i Iclḥiyen
::ay nna ẓriɣ is iḍemɛ fellasen
::ur akw nkSud kra ad aɣ sul inɣ
::a nufa-d nit anuḍ nekcem sers
::a tagat d uzzal a gisen illan
::a walaynni ddell iggut fellanɣ
::a ḍufaɣ nit lbaḍel s tiṭ inu
::ma mank rad skerɣ a ten lsaɣ

::a manik rad aɣ ig ad fissaɣ
::a dunnit yak ur a gis ɣamaɣ
::a yuf ad felɣ lɛiz i icelḥin

::a Rebba a laḥbab iɣ ka mmuteɣ
::ar yyi tesllam ad aɣ terḥm
::a yan itẓallan ad ur tallat
::Rebbi ra k gen ɣ lɛiz iɣ temmut
::ay ak nebi ɣ lhadit inna i aɣ
::iɣ iẓẓul yan illa gisen lxir
::aḥ a wak wak mlad is tellamt
::a lixert s rrecwa d ismummuyen 
::a talla kra ɣilad ur ta mmutn
::imma zund nekkin iga akw takawt
::nekki lli ur iṭṭafn lgerc tama nu
::ma s neɣwẓan i ḍdid iɣ ten nsawl
::ɣar is ar ka smudaɣ taqqurt
::ɣar is gitenɣ iggut wawal
::imma Ssaḥt a lḥbab ur ta llint
::a willi iḥercn ka da sawaleɣ
::issin a kra tamazirt nnun
::imma tin dar mdden han ḥerrant
::a yuf ufyyac n tagant n yan
::a lluz n kra iɣ t-id issli ccaɣt
::ass nna awen inna kurhiɣ-k a winu
::ar ad ak ḥerrun iggi n tasa nek
::Rebbi naqS at iɣerdayen i Ssabt
::a telli mgerɣ a mid itsutuln
::a myya lmendaf mdiɣt ugint
::amucc ur sul ira ad aɣ ten iṭṭay

::aḥ inu ur igi-n adifɣ nniɣ t

::a mutti zeɣ ɣin a wad ur ifaqn
::a tafukt ay ad igern fellawn
::a telkem twala wada ur iccin
::ad issird ifasen dar tirmt
::a ferḥ a lward uggug nek rSan
::ur iderk yan a ten-id ixlu sul
::ad izayd Rebbi tagerst i SSif
::aɣ ig unẓar netta d lḥma yandd
::Rebbi naqSat ɣ ṭṭemɛ a ur ilin

===Lksida===
:Ifulki lêhdid iɣ dis ur imun zzerb
:Wanna izrin han ur a ssar as imun lɣrêd
:Lqqist ixef inu jlan aɣ ar aɣ ikkend
:Ghar agwêdi nnad ɣliɣ iɣwi yyi wayyâd
:Maɣ imlan is aɣ îhsad lkafer billah
:Mnacek a nejla ɣ uhêwac ɣ Sus ula ɣ ccerg
:Alliɣ darenɣ illa imikatin ɣ ljib
:Nniɣ walabbud ad sisen zûraɣ lhîj
:Inna ɣ ixassâ k lɛaqel ixassâ k usêlab
:Ma trit lhîj is ka gik illa isîd
:Awid ya ubbil neɣ di tiwi t alzêfag
:Imma lhîj ajj at ar kiɣ ak illa ɣ lɣrêd

:Neddu sɣaɣ ubbil nfeken gis ya leɛdad
:Neg asent rradyu ula ssêbaɣa n lejdid
:Nniɣ zud nekkin ur sul illi ɣ lɣerb
:Yan anɣ ur issen meskin iɣ ar aneɣ ittemnid
:Iɣ izêra ubbil izêr ijlubbay n lejdid
:Iqqan d a yenna d ixef nnes luzir ayad
:Ar neskar cciki iɣ nesûg ar nttelɛab
:Namêz lbula s yan ufus rzêmɣ lbab
:Sul neftu myya ɣ ugsar ula ɣ lfiraj

:Lfayda ha lqudra n Rebbi ha ssibab
:Inna lɛaqel inu riɣ a nmun ad nzêr leblad
:Nzûr d lwalidayn ad aɣ imun lɣrêd
:Neffuɣ agadir afella n lxemsa n ɣyyîd
:Namêz aɣaras ihâhan ar neziggiz
:Ur ak gitenɣ illa lxuf ula jju neksûd
:Lkemɣ lhêncan nggez nzêr gis lêhujuj
:Nzayden aman i lmutûr aɣ ur ihêrg
:Nagwen ula lisâns ilemma ar nziggiz

:Lfayda sidi Lemxtar Ccan nlkem tid
:ur ak gis nebid acku illa gix zzerb
:Ghar nezri tin ukan s iɣ lkemɣ lfiraj
:Sellaɣ nit i ubbil zun ibaqqa iggig
:Wis sa igenwan aɣ an siɣ ukan ttelɛab
:Kkiɣ ya usega ikk tent ula rribab
:jadarmiyya hâdern d mdden kullu munend
:illa kra meskin ad didetenɣ ittensifîd
:imik ha labilanês iga zud asemmîd
:asin aɣ rkkit n sbîtar aɣ an neggiz
:ɣar nelkem tin nniɣ nit lhâmdu lillah
:lliɣ anɣ uten yat tassmi skdûn aɣ lbenj
:ibid nit ukan udêbib ar aɣ ittemnid
:iɣren i yan ufermliy inna asen serbid
:lliɣ tin lkmen ar ten fellaɣ ittenbbah
:innas keyyi han lxdemt nnek iga t ɣwad
:sawal sis ar iɣ iffeɣ lɛaqel tawi tend

:Izayd ilemma ufermli ar aɣ itteknad
:ar anɣ isaqsa ɣ lexbar n Sus ula ccerg
:inna aɣ manik iga litcin is ilûh amud?
:Yak timitâc ur tent ihêrg usemmîd
:Walli kra ɣ aɣ isaqsa sersɣ asen tend
::Imik s imik ar neshitir ar neskdub
:Ar anɣ imala litcin inna yyi mayad?
:Nniɣ asen ur xliɣ iɣ tmalam aferzîz

:Lfayda inna yasen awey at wad i udêbib
:ḥan ur sul illi d ixef nnes ula ar nettmnid
:Ar as nemala litcin innaɣ aferzîz
:Lfayda asin aɣ nkcem ɣid neffuɣ d ɣid
:Alliɣ nelkem dar leftîh inna yas ttêbib
:Kref at ɣ ifassen tass mas idâren d jjenb
:Ad ur faqen s iɣ a smussuɣ ar ittiwid
:Itêlq fellatenɣ i lbûla zud ajeddig
:Imik s imik neg lêhbaq issum aɣ lbenj
:Isers d ilemma lamwas sersen d lmujud
:Ar anɣ ittazu zund iɣ a ttazun aɣâd
:Mlays ira rad akw giɣ skren leqddid
:Walayni Rebbi yumer as iga yyi ssibab
:Lhîl nqqen tirêziwin asin iyyid
:Lbit n laxatâr nezri gis amer yyîd
:Asin aɣ d s lbit imudân aɣ neggiz
:Nufan gis mdden nig xemsin iɣ ur ndenb
:Illa kra meskin ibbi yas udâr ad ula ɣwad
:Illa kra meskin irêza ɣ ufus azelmâd
:Ku yan d ikenna sas yumer mulana at ig
:Illa kra izzri radyu bbin as ahêbûd
:Aman d uzekkif as ukan iɛic ihêmd
:Lmakla tujad ifek at Rebbi ɣar iccîd
:Walayni meskin allen as tend ittemnid
:Kaygat sêbâh izri fellasent ttêbib
:Wanna ukan igan i ddwa ifek asen tid
:Wanna ra yafûd leksut nnes ad i tujad

:Ass n ljamɛ lliɣ ilkem dduhr ha lâhbab
:Ku yan d lfamila nnes ikka yasend jjenb
:Illa kra yusi d akw ɣ ufus ad ulla ɣwad
:Illa kra yiwin meskin adîl ula lluz
:Illa kra meskin ur dars illi uhêbib
:Ula lfamila man sis ittagan iqnêd
:Izayd asen wattân lxuf iggi wayyâd
:Illa kra inna s aldemsir ifta ddûr ad
:Ur a smussun adâr ula afus ula jjenb
:Ula aɣrûm ur as akw izdâr at izzuguz
:Ghar lêhlib ad as igan zud arraw n waɣâd
:Walayni ɣikan ijra yaɣ ur igi lekdub
:Ullah amk akw nniɣ is ra sul nɣwi rribab
:Ula ar sul nttidu f wakal ar nttelɛab

:Walyni Rebbi iɛfa aɣ lhêmdu lillah
:Mlawkan ufiɣ a nbid a sul nziggiz
:Nsamêh i tûmubil berraɣ lbacklîd
:Ula lmutûr ras neg ɣar adâr nefjjij

===Rebbi zayd i uggug n iclḥiyn===
:Rebbi zayd i uggug n icelḥiyyn
:a kullu sun igigiln aman
:ad ur afn imḥsadn kra ran

:a s mqqar d imurig n tcelḥit
:ar asn skarn ḍḍid a ur ilin
:a yan iḥsadn mad akkw tiwit
:Rebbi giɣ-tn d umazzal f lɛin
:nttan a iran a yyi-d ifk aman
:iɣ ak ifka Rebbi gers kiwan
:iɣ ak ikks ur ra k-id irḥem yan
:ullah ard nettlɛab acku ferḥɣ
:ar aɣ itziyyad Rebbi ɣ tifawt
:ɣaylli s riɣ ad tn gaɣ nelkem-tn
:a hann ir ginɣ taguḍi iɣ mmutɣ
:yak nfel-d lɛezz i icelḥiyyn

:aynna ẓriɣ is nḍemɣ fellasn
:ur akkw nkSuḍ kra ad aɣ sul inɣ
:a ḍufaɣ nit anuḍ nkcem sersn
:takat d uzzal ad gisn illan
:walaynni ddell iggut fellanɣ
:ḍufaɣ nit lbaḍl s tiṭṭ inu
:manik rad aɣ ig ad fissaɣ

:a ddunit yak ur ra gis ɣamaɣ
:yuf ad-d felɣ lɛezz i icelḥiyyn
:irebbayt a laḥbab iɣ ka mmutɣ
:ar iyyi tsellam ad aɣ trḥemm
:a yan ittẓallan ad ur tallat
:Rebbi ra k gin ɣ lɛizz iɣ tmmutm
:yak nnbi ɣ lḥadit nnan
:iɣ iẓẓul yan illa gis lxir
:aḥḥ a wakwak mradd is tellamt
:a lixert s rrecwa d ismummuyn
:a talla kra ɣilad urta mmutn
:imma zund nkkin nga akkw tikiwt
:nkkin lli ur iṭṭafn lgerc tama nu
:mas nɣwẓan i ḍḍid iɣ-t nsawl
:ɣar is ka smuttulɣ taqqurt
===Ur nsamḥ i Bariz===
: Ur nsâmêh i Bariz, ur nsâmêh i ḍinor
: ula Beljika, iwin lahêbab lli darnɣ …
: I rebbi amt a tilifun rar yyid awal …
: A ndâlb i walli f njla a yyid lkemen…
: Imma ladris lli yyi ifka haqqan dêrn aɣ….
: Iɣ ukan d itenɣ iggawr, ijmɛa d itenɣ…
: Bennaqs n têmɛ, ula kra ra yyid awin…
: Allah ukbar a winu, izerb umuddu nnun
: Ur nsâmêh i têyyara tga yyi zud ukan
: Lmisan, wanna gis iftan, ur ad urrin
: Ad ukan zêrɣ kra ar ix ten tusi, dêrɣ akw
: I mRebbi s yan ukan ijlan, a tid irar
: Ghass lli ɣd ukan nekka Jradâ, kad allaɣ
: A s umarg ukan n lahêbab, a lli gisent
: I mRebbi a Clûh ukan n Jradâ, a kun dawmen
: Yan ixdmen ɣ laɣar ula luzinat
: Ur nsâmêh i Bariz, ur nsâmêh i ḍinord
: Ar ukan tallat a izêri inu zud lɛin
: A lliɣ ur nufi willi nra a d isen gawrɣ
: Ur ak nesmîh a têmɛa, bdân yyi d itun
: Âh yan mi idda wins, ur a ten zêrran
: Meqqar as d ittazn, kra igat ass, adînar
: Iɣ ukan d is ur iggawr, ur a ten hemmun

: Ur nsâmêh i Bariz, ur nsamêh i ḍinor
: ula Beljika, iwin lahêbab lli darnɣ
: A yan ismun Rebbi d uhêbib lli d imun
: Meqqar iswa ɣar aman ur ad allan
: A han lefraq, axuti, iga zud lmut
: A yuf ak yut kra s rsâs, netta d lmut
: Iɣ ifka afus inna awen, Llah ihnnik
: Ur nsâmêh i Bariz, ur sâmhêɣ i ḍinor
: Llah ar d ak idêr ils nnek, ibadl llun
: Iflt-id zud igigil, tasa hêrgnt as
: A tamunt n f Rebbi tuf Sus ula Azaɣar
: Anwwac d umhêsad, ur gis issugr yat
: A tamunt n tmɛ, a kkûz ussan a gisent
: A yan ibdâ Rebbi d uhêbib nna d imun
: A ukan isêbr bezziz, ar-d asent-id irar

: Ur nsâmêh i Bariz, ur nsâmêh i ḍinor
: ula Beljika, iwin lahêbab lli darnɣ
: A taggugt a Bariz, rja illa g itun….
: Ad ukan daɣ kwtiɣ lahêbab lli g itun…
: A wi-lli k yusin a ssiɛr, ula ddîd nnaɣ…
: Inna ɣ nehdêr, mund akw fella, gabeln aɣ…
: Imma yan srɣ ur ifrhên, ur yyi hemmin
: A Llah ur ta lkemɣ, ula ar sisen siggilaɣ
: Nga zund lɛanber, liɣ nit atig rsîɣ
: A wanna iran isafarn, ar yyid issaɣ…
: Lmaɣarba, ra kun daɣ nussâ s imi naɣ
: Mmaɣ at f lmahîbba, ula kemm a ttifaq
: Ku yan gitun ad ur ittu ɣin ɣ ilul
: Ku yan gitun ad ur nâkrn arraw nnes
: Wanna ur ittâfen darsen, manit iran ?
: Lxarij, han ur idum, ira t akw neffuɣ
: Wanna ur ittâfen darsen, mani t iran ?
: Meqqar a nessa ɣ tmazirt inu ɣar aman
: Ufen tini d lluz n Swis, ula Alima
: i mRebbi a Lmaɣrib, a yyi giwen ur ihêrm aman
: Ad ukan ditun nggawr ar ass an nemmut

==Tissfifin==
* Uznɣ tbrat
* Ur nsamḥ i Bariz
* Umɣ s rbbi
* Wanna ur issen i ḍrb
* Rbbi zayd i uggug n iclḥiyn
* Mqqar ukan allaɣ
* Lḥub immim iga daɣ win ljdid
* Lḥij
* Lḥenna
* Lkṣida
* I rbbi a lwarḍ
* Buttaks
* Awi sslam
* Aṭṭan ay ga uḥbib
* Alla iεawn a yan igan mammi tid niɣ
* Aḥbib inu mad trit
* Aggurn
* Ad ur tallat ar allaɣ
* Ad amenɣ s rbbi
* Awinnaɣ luḥat id ifasn
* A walli nra ɣ lqqlb

== Lmut nns ==
Immut unaẓuṛ amaziɣ Lḥajj Muḥmmad Ajaḥud ɣ 11 nuwanbir n 1989, d mqqar immut unaẓuṛ albnsir, iggut ugdud lli iḍfṛn amarg nns, iṭṭaf agdud ɣ ugns ula ɣ bṛṛa n tmazirt nnɣ. ttuskarn as ula kigan n ismɣrn slawan akk sg tmsmunin. iga yan unaẓuṛ amaddur s umarg nns iẓiln ɣ llan wammakn ggutnin lliɣ ur ifl igr ula imrsi f ur isawl.

== Ẓr ula ==

* [[Lḥaj Blɛid]]
* [[Amarg]]
* [[Imi n Tanut|Imi n ṭanut]]

==Isaɣuln==
* Azawan.com
* imurig.com
* souss.com

== Tiɣbula ==
<references />

[[Taggayt:Inaẓurn iclḥiyn]]
