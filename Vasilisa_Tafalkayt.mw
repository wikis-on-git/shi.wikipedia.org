[[Afaylu:Vasilisa the Beautiful (Bilibin) - cover.jpg|thumb|Adlis n Vasilisa]]
'''Vasilisa Tafalkayt''' (s [[Tutlayt Tarusit|tarusit]]:  '''''Василиса Прекрасная''''', ''Vassilissa Prekrasnaïa''<ref>Zɣ Wikipedia tafransist : https://fr.wikipedia.org/wiki/Vassilissa-la-tr%C3%A8s-belle</ref>) tga yat tnfust [[Rusya|tarusit]] ifulkin, tettawssan bahra. Yurat [[Alexandre Afanassiev]] ɣ udlis nns ''Tinfusin timadnaninn tirusiyin'', Ddu uṭṭun wis 59. Isuɣlt s [[Taclḥit|tclḥit]] amara imqqurn [[Muhemmad Akunad]]''.''

== Asuɣl n tnflust ==
Zikk llin bahra yaggugen, as tin ikka idder yan urgaz yegan awessar, nettan d temɣart d illi tsen lli mu ssaɣen Vasilisa tafalkayt. 

Tumert d tadawit as ddren ɣ yat tgemmi mêzziyen n ukeccûd lli ttâfen, mac tefta yasen tudert an immimen ass lli d idêr yan wattân yamêz tamɣart lli. Ass lli tssen is rad sul ur tnker ɣ wattân an, tssen is tt tâz tmettant nnes, tɣêrad i illis tefk as yat tlulluct, tini yas: "Hêddu darem ayelli talulluct ad as tt ur tmelt i meqqar ed yan. Akud nna tellit ɣ kra n tassast. Fek as ar ed tecc tsuter tst ad am tawes ar ed gis teffaɣt. han rad am tawes.) Tamêz ilemma tamɣart lli illis tessudem tt, ur tekki amya tmmet.  

Yalla uwessar lli f temɣart nnes ayelliɣ fetant ad bukêdent wallen nes. Mac ɣ tigira yiwel yat tmettût yâdnin. Iɣal iglin is rad teg i illis zund innas lli imutten. 

Mac uhuy! Ur tegi xettad amer yat tuqjirt d txeccant n temɣarin. Tamettût tiwi d dides snat tferxin lli mu gguten ibejggiten mac nettat gant dars zund allen nnes. ɣ tɣezi n wass ar tent helli thêllil. Mac tzerzâg tudert i Vasilisa tegllint. S krât itsent ar tzzînt Vasilisa. Ar tt kkatent. Ssermintst s twuriwin. Ran tt ad temdu d wad as tejder tafukt d wâdu afulki lli dars illan. ɣ tɣezi n uzal, ur ar tsseflid ɣ tgemmi amer i ɣemkad : « Vasilisa », azzel ad teskert tiremt ! « Vasilisa » azzel sɣus tigemmi ! ddu awid ikeccûden ɣ tagant, zzîg tisitan. Azzel uggar n ɣemkad lli s tazzalt.  

« Vasilisa » ar akw teskar tiwuriwin. Ar ttemaɣ ad tesker s wawal n kraygat yat gisent. Arbedda tesmdu tawuri nes. 

Temqqur ed « Vasilisa » ifk as Rebbi yan wafulki igguten. Yan wafulki ur ilin anaw. Ur izdâr mqar ed yan ad fellas isawel ula ad t yara. 

Taluluct lli yas ed tfel innas. Ur ar tt tadja i tmmara, ar as tawes. Ar ed tenkker « Vasilisa » zik, ur t ad tuggi tafukt teftu tezzîg tisitan, tasi imik n ukfay, tekcem s yat talɣunst, tfek akwfay lli i tluluct nnes tini yas : Taluluct inu, taluluct inu ssefled iyi ad am iniɣ mad yegan tamukrist inu. Taluluct lli ar tessa akwfay tkkes « Vasilisa » ɣ temmara lliɣ tella. Ar as teskar tiwuriwin akw. 

Mad ilemma teskar « Vasilisa » ? ar tgawar ɣ tafukt n tyelgi, tawit ar tsmuna kra n ijeddigen, ar gisen teskar tawckint. ɣ tizi yan nit taluluct nettat tsusi turtit, tugem d aman, tesrɣa takat, teswa acuflur. Taluluct, ur ed is hli tawes i « Vasilisa » ɣ twuriwin nnes, is as akw temla yat temɣit lli rad as yaj afulki nnes ar hlli ittbuɣlu. Mayan ad isergen i « Vasilisa » kras ttimɣur ar as ittigut wafulki. Yan wass, argaz idda s yan umuddu bahra iɣzzifen. Tamɣart d istis umêzent ɣilli irɣan ɣ tgemmi. Bra idel s tillas, anzâr ar ed ittâr, idâgen ar seàyîden. 

Ussan imggura ɣ umwan ayan. Tigemmi lli tessutel as d yat tagant. ɣ wasa n tagant an tzedeɣ yat taɣweznt lli mi ssaɣen « baba yaga », yega dars ufgan iɣ rad tecc zund iɣ rad tec kra n ufulus. 

Tamɣart tebdâ tawuri f istis : yat gisent ad teggwa tadêrsa i yat temlsit. Tis snat ad tegnu. Tenna i « Vasilisa » ar testtât kemmi. Tssens asid ɣ tgemmi. Ur tfel yan ugezzum n wasid lli issentan ar ittebraqay imik ines ilemma. [[Afaylu:Vasilisa.jpg|thumb|Vasilisa Tafalkayt]]Mar ad ittuskar ? Inint tefrxin n temɣart n babas n « Vasilisa ». Ur telli takat ɣ unwal, ur tezdâr mqar ed yat ad tili tawwuri, iqqan mad ifttun ad yawi takat ɣ tgemmi n taɣweznt « baba yaga ». Tsawel ed texfdit n tferxin lli tenna (nekki ur ad ftuɣ, imesmaren n tdêrsa udan iyyi, sefawɣ sisen). 
(ɣemkan d nekki ur ad ftuɣ udant iyyi tasmiwin inu sefawɣ sisent) iten tis snat n tefrxin. S yat teklit sawelend tefrxin lli s snat itsent nnant : (« Vasilisa » ar ad ax ed yawi takat dar « baba yaga » taɣweznt). Urta fellasent trur « Vasilisa » awal lliɣt usint lûhen ttid bra n teflut. 

Tega tizi îd iqqen. ɣ tuzûmt n tagant idâgwen ar ka shuffuten. « Vasilisa » teksûd. Tssenta ar talla imil s iɣ ed tekweti taluluct llin thêda ɣ wagwes nnes tini yas : (Taluluct inu, taluluct inu ; han tamɣart n baba d istis uzent iyyi ad asend awiɣ takat dar « baba yaga » taɣweznt lli iccetan afgan (ad ur tiksâdt, iten as tluluct, skud lliɣ dim ur teksûdt amya).(tanmirt nnem a taluluct. Trurt iyyid tadusi) iten as « Vasilisa » tddem nit tamêz abrid n tgemmi n « baba yaga ». Tagant tqqen s waddagen, mqar ed yan itri ur ad ittaga ɣ igenna, ayyur ingêd ɣ imedla. 

Ar teftu « Vasilisa » ar ttergigiy, thênnêzen taluluct lli d nig ul nes, imik ilkmed yan umnay s tazzela, yan umnay yega akw umlil. Tarikt tumlilt, izri ukan ur ikki itri n wass amya ibbaqqid. « Vasilisa » tedda s dat nnes, timeqqa n udfel ar ed ttârent f tawnudt nnes, tifassin nnes krement s usemmîd.  

Ur tekki amya s iɣ ed nit daɣ ilkem yan umnay yâden. Wad yega akw azggwaɣ. Ayyis nnes azeggwaɣ. Tarikt tazeggwaɣt. Imun ed nit d tafukt lli iskren tigelgâd i « Vasilisa » ifek as imik n treɣi tezzu yas timeqqa n udfel lli illan f tawnudt nnes. Ass s timmad nnes ar teftu « Vasilisa » lliɣ tâz tadeggwat telkmen yat temamat lliɣ tella yat tgemmi n ukeccûd issutel as ed yan udêrras ittuskar ɣas ɣ ixsan n ufgan... ɣ ufella, ttersen iqlqulen n ufgan. 
Tiflut ttuskar ɣ ixsan n taɣmiwin. Isergeln nnes ɣ win idûdan d tfednin, izêkrunen ɣ wagjiwen s uxsan nnesen ifersen. Lliɣ tzêra « vasilisa » ayelli, tuged, tekrem, tgummi sul ad temussu, zund iɣ tezdi d wakal. Akud an nit ad daɣ ilkem yan umnay yâdnin idêlan, ayyis nnes idêla, tarigt tdêla, yuki adêrras lli illan ɣ dat nnes lâht. Iqqen nit ilemma îd s tillas nnes. Akud an nit ssentint tiqbucin n iqelqal lli llanin f iggi n udêrras ar semreɣant ayelliɣ skrent ɣ îd zund azal. « Vasilisa » tumêzt tawda. Tddem ar tergigiy. Ifadden nnes ur tt sul usin. Ur sul tezmer meqqar ed ad trewl ɣ wansa yan lliɣ tɣama. S tuzêwayt iddem wakal ar ittemdudi. Imik, han taɣweznt « baba yaga » lli yaylen s uferdu nnes. Fad ad tserbi tifsus, ar tesmdudi askwem. F ad tesfêd tikkal nnes tusi tassemt, tebid ɣ dat n tiflut teg taɣuyyit : (Snif, snif ! adû n uksum ilêzan ayad mi ttekdûɣ. Maɣ id illan ?...) Tazên sis « Vasilisa » s yat tawda igguten, tezzul fellas, tini yas : (tabetti inu, han nekkin ayad. Han istis n temɣart n baba uzzent iyyid ad asen ten awiɣ imik n takat, ɣ tgemmi nnem) (Icwa, icwa, tamɣart n babam tega yyi nit kra. ɣama dari imik n tizi, han riɣ ad iyyi tawest ɣ twuri, ukan hati rad zêrɣ). Iten as « baba yaga ». 

Teffi daɣ tɣweznt « baba yaga » yat tɣuyyit zund iɣ yut iggig, tenna : (isergeln inu dusnin, rzêm at, taggurt inu mqquren sker iyyi ad zriɣ, kemmin). Isergelen rzêmen, taggurt tittin tsker i « baba yaga » ad tkcem. Tdêfur tin « Vasilisa ». Tama nit n taggurt aɣ tmmeɣi yat tgendâft lli iran ad tut « Vasilisa » s tfattewin nes. Mac tesaweld tɣweznt tenna yas : (uhuy, uhuy, a tagendâft inu, ad ur tgert i « Vasilisa » han nekki ad dids imun.) Iggin umnar n taggurt, igen ukan gis yan uyyedi, ɣar izêra « Vasilisa » yazzel ed yiri ad gis ibbi, tenna yas « baba yaga » : (uhuy, ad gis ur tebbit ay aydi nu, nekki ad dids imun) Kcement ukan s ugunes, han yan umuc izzâyt « baba yaga » yiri ad ixmej tudemt n « Vasilisa », « baba yaga » tenna yas : (amuc inu as tt ur texmejt hati nekkin ad dids imun.) tegrawelen taɣweznt s dar « Vasilisa » tenna yas : (Is tzêrit ? ! Han ad ur tirit ad trewlt ɣ tgemmi nu, amuc inu rad am ixemej tudemt nnem, ayeddi nu rad kem ibbi, tagendâft inu rad kem tut s teffatwin nes. Taggurt inu rad tqqen ; Ur ad kem taj ad teffaɣt). 

Tekcemen ukan « baba yaga » s ugunes n tgemmi, tzzêl f iggi n yan iflu tesawel ed tenna : (Tasmaxwut ! tasmaxwut ! Awey iyyid mad cettaɣ). Tenteg tesmaxwut lli tsersed i « baba yaga » yan ikin n usekkif. Yan waga n ukwfay, simraw n ufullus, kumraw n ukeyyaw, azgen n uzeger, sin iwellay d tamment, d tmessuyin ggutnin lli nâhya. « baba yaga » telmêz akw tiram an, ur tefki i « Vasilisa » amer yat tilmect n uɣrum. Tesaweld nit tenna yas : (« Vasilisa », asi asgers an n usengar umlil tffernt, han iɣ ur tsekert mad am nniɣ rad kem ccaɣ !). Tenna yas ukan ɣemkan tzzêl nit daɣ f iggi n iflu lli tddem ar tesxurruy. [[Afaylu:Ferenczy, Károly - Fiatal lány a babával.jpg|thumb|Tafruxt nna mu ism Károly Ferenczy]]Tusi « Vasilisa » tilmect lli n uɣrum tsers tin i taluluct nes tini yas : (taluluct inu mezzîyen ! Icc tilemct an tsefledt i tkkerzî nu. Han « baba yaga » tezzûzi yyi s yat twwuri bahra immeran, tesker f wad iyyi tecc, iɣ t ur skerx, tesaweld tluluct tenna yas : (ad ur tallat, ad ur tɣileft, yuf am ad teddut ad tegnt, îd rad dids yawi afessay i tmukrist nnem.) Tizi lliɣ tettâs « Vasilisa », tssenti tluluct ar tbberâh : (wa timkrarasin ! Wa timalliwin, wa izzâkkiwen ; ayllamed dari. Farri yamd ad traremt tagat f « Vasilisa ».) Akud an nit ad ilkmen yan uhittul n igedâd s tugget n isekijjiten ddemen akw ar ffren asengar amellal. Ar ttelwâhen imendi s yat, afran s yat. Ur kkin amya, sɣusen asegres lli ɣ ufran. Tizi yan nit ad ilkem umnay umlil f iggi n wayyis nnes umlil s tarikt tumlilt, tebbaqqid nit tifawt n wass. Hêrad ukan tenker « baba yaga » ɣ idês, tɣer nit i « Vasilisa » : (« Vasilisa » is theyyit tawwuri nem ?), terar fellas « Vasilisa » tenna yas : (Yyih a tabetti nu, skerx tt akw), tfayel « baba yaga » mac ur tezmer ad tini amya. Tigira tesaweld tini yas : (Hayyi rad dduɣ ad siggileɣ mad cettaɣ, asi kemmin asegres an yâden iktaren s ikiker d taqqayin n iflilu, iqqan ed ad ittufran awed netta, teskert gis sin igudiyyen, iɣ ur tskert mayyan han rad kem ccaɣ). Teffuɣ ed « baba yaga » s usarag tesinsêg, ilkem tid uferdu nnes. Akud an nit ad daɣ izri wayyis azeggwaɣ s tazzela, tdêfur tid nit tafukt tagwid. Teskusen « baba yaga » ɣ ugunes n uferdu nnes. Fad ad tifsus ar tesmdudi asakwem. Fad ad tsefêd tikkal nnes tusi tassemt. « Vasilisa » tusi yat tilmect n uɣrum tfekt i tluluct nnes tenna yas : (taluluct inu, taluluct inu, smullu fella tawest iyyi). Taluluc 

t, tssenti ar teqqar ɣemkad : (wa iɣerdâyen n iɣerm, wa iɣerdâyen n urtan, azzel ad, lkem atid ɣilad). Ur ta tzeri meqqard yat tizi idrusen lliɣ ed lkmen iɣerdâyen lli ɣ kraygat anaw, skren tawuri lli ɣemkli tt tera « baba yaga ». Umnid n tadeggwa, tseresen tesmaxut tadabut lliɣ tella tiremt n « baba yaga », teggawer ar sis tqqel. 

Amnay idêlan izri daɣ ɣ dat n taggurt n tgemmi, idêfur tid nit îd. Tiqabbucin n iqelqulen ssentint daɣ ar semrɣant, addaggwen ar teqaccayen. « Baba yaga » telkm ed s udâr nnes axeccan. Tɣer i « Vasilisa », tenna yas : (« Vasilisa », is tsemdit tawwuri nnem ?) 

Terar fellas « Vasilisa » : (yyih a tabti nu semdiɣ akw tawwuri nu), tetfayel daɣ bahra taɣweznt . Mac ur tufi mad tini tesaweld tenna i « Vasilisa » : (Ddu kemmin ad tgent, han awed nekki rad dduɣ ad genɣ). Tzeri « Vasilisa » ɣ tɣerdîn n inkan tssefled i « baba yaga »lliɣ tenna i tesmaxut : (sserɣ takat ad bahra tennuceg, ad ukan nekerɣ rad kenfeɣ « Vasilisa »). Akud an ilemma ad nit twates « baba yaga » iggi n yan iflu tgen fellas. Tzêlen incuren nnes f iggi n yat taskfelt tmun zund kra n uyyedi n tegmert. Tssenti ilemma ar tesxurri ayelliɣ tejjawen imettâwen tektid daɣ taluluct nnes mezzîyen. tefk as daɣ yan ilmec n uɣrum tsefled tt iyyi ad am alseɣ anezgum inu. Han taɣweznt tra ad iyyi teknef tecc iyyi. Taluluct lli temla yas daɣ mas ttid iqqan ad tesker fad tenjem ad ur tiwecca. [[Afaylu:Redsun.jpg|left|thumb|Bu-ayyis azggʷaɣ]]Twates « Vasilisa » dar tesmaxut tdêren f idâren nnes ar ten tessudum tini yas : (Smullu fella a tasmaxut, tawest iyyi. Ffin aman f ikcûden ad ur tsuncget takat. Hati rad am fekaɣ tanesrift inu lli ittuzêdan ɣ umettâlsu. Terar fellas tasmaxut tini yas : (Rad am awesɣ a « Vasilisaz », han rad jluɣ kigan n tizi iɣ rad sserɣeɣ takat d rad semliliɣ idâren n « baba yaga » fad ad iggez idês nnes, akud an rwel kemmi). Vasilisa trur as awal tini yas : (Mac hati ksûdeɣ ad iyyi amêzen imnayen raren iyyid s dars.) (Uhuy) iten as tesmaxut : (Amnay umlil hati azal zund azêrf ayan, amnay azeggwaɣ han tafukt izenzêrn ayan, amnay aseggan han îd ijujgen s itran ayan, ur gisen teksûdt amya) Tuzzel « Vasilisa » s dar taggurt iwates tid umuc ira as tt ixwmej, mac tefka yas yat tubbit n uɣrum yajj tt nit teffeɣ. 

« Vasilisa » tettermed i isekfal, ayyedi yukin fellas yera as tt ibbi tlûh as ed awed netta yat tgezzumt n uɣrum yajj it ilemma tezri. « Vasilisa » tera ad en teffuɣ zeɣ ɣ usarag, tagendâft tesmun iɣawsen nnes ad as tesdîqqes allen nnes. Mac tafruxt tusid yan usadad tass as tin d tifattewin nnes tajj tt tezri, telkmen ukan « Vasilisa » taggurt tiri ad tqqen, tasid imik n tdunt teg ttin i wawerz n taggurt tajj it nit ilemma tezri. Teffuɣ « Vasilisa » ɣ tgemmi tefk i tagant. Tizi yan nit ad izri umnay aseggan, taɣul tagant teg akw tillas. 

Mamenk rad tesker ad turri s dar temettût n babas ur n tiwi takat ? Tssen iz ed tamɣart n babas ur as tt taj ɣemkan. 

Akud an temla daɣ tluluct lli i « Vasilisa » mas d iqqan ad t tesker, tusi « Vasilisa » yan uqelqul ɣ willi ssultelinin i tegmmi. Tsekcem gis yat tkurayt tebbi ilemma tagant. Tiqabbucin n uqelqul ar semreɣant ayelliɣ yurri îd yeg zund azal. 

Ur tekki « baba yaga » amya tnekerd tmmizêg tɣêr i « Vasilisa » mac lâh as tt. S umnid n taggurt tuzzel. Tesawel s umuc : (Amuc. Amuc inu bu isehârrayen. Lliɣ fellak tezri « Vasilisa » is tt texwmejt ?) Amuc irur fellas inna yas : (Mraw iseggwasen ayad darm liɣ tawwuri ur iyyi jjun tsetcit, mqar ed tubbit n uɣrum ur iyyi tjun tlûht, « Vasilisa » nettat tefka yyi imik n mad cettaɣ ajjiɣ tt tezri.) Tfelt « baba yaga » tazzel s usarag tɣêr i uyyedi : (Ayyedi nu, ayyedi nu, is ur tebbit ɣ « Vasilisa » lliɣ fellak tezri ?). 

Irur fellas uyyedi inna yas : (Max mnnaw iseggwasen ayad darm liɣ tawwuri ur iyyi jju tefkit mad cettaɣ, nettat tefka yyi imik n uɣrum ajjiɣ tt tezri.) Akud an tefayel « baba yaga » teg yat tɣuyyit iseqqaqen tɣêr i tegendâft tini yas : (Lliɣ fellam tezri « Vasilisa » is as ed ur tiwwekt allen ? Tagendâft tenna yas : (Tega i tefattewin inu yan usadad ajjiɣ tt ad tezri. Mac kemmin ur jjut gigi tiwit. « baba yaga » ur as sul tɣama amer taggurt, tazzel dars tenna yas : (Lliɣ tera « Vasilisa » ad tefuɣ is as ur tqqent aɣaras ? Yak ur tt tujjit ad tefuɣ ?) Tenna yas taggurt : (Ur tt ujjiɣ ayelliɣ zwar tega imik n tadunt i iwerzan inu.) Terfa « baba yaga » ayelliɣ tera ad tefuɣ ixef nnes, tazzel ar tekkat ayyedi, ar teslab amuc, tasid agelzim ad tebbi tagendâft, tssefrsi taggurt. 

Termi « baba yaga » izzây fellas ixef nnes, ur sul tezmer ad tedêfur « Vasilisa ». 
Telkmen « Vasilisa » tigemmi n babas. Ur en gis tufi mqqar ed adû n takat. Tamettût n babas d istis uzzelen ed akw ar ed dis tezzînt ar tt ttergament ar tt ssigennitent nnant as : (Manid tekkit uneck ad, is ed tiwit takat ? Han nekwenti nemmaɣ dis tagwi ad tamêz, xettali d niwi dar inaragen ur en tebbi amya, ur tekki amya tens, mad issen ikut tinnem kemmi rad tamêz ?) 
« Vasilisa » tsekcem ed s tmêsriyt lliɣ munnent aqelqul llid tiwi. ɣar tserst isegrawel nit tiqabbucin nnes s umnid n temɣart d istis gen izenzâren nnes zund tamêzla, inna lkmen jderent tamɣart d istis, uzzelent ad rwelent, tamêzla tdêfar tent inna s ddant ayelliɣ tent tejder. Tasekkat an gant zund tirgin nesanin. « Vasilisa » tusi aqelqul lli temdêltin ɣ yan wansa, ansa yan, ur fellas izri umya immeɣid gis yan ujeddig bahra izeggwaɣen.   

Zeɣ akud an ur sul tezmer « Vasilisa » ad tɣama ɣ tgemmi lli. Tfel darsen teddu s yan iɣerm, ur tufi amer yat twessart n temɣarin tili ɣ tgemmi dars. Yan wass tenna « Vasilisa » i twessart lli : (Hati nekki a lala rmiɣ igiwer ! Iqqan ed ad iyyid tawit kra n tilmi d idd nnes hati ssenɣ i uzêtta)  

Tiwi yasd twessart ayelli tera. Tssenti ilemma « Vasilisa » tawwuri s yat tunfust meqquren. Tzêda ilemma « Vasilisa » yat tefawwut bahra isediden ayelliɣ tzêdart ad tt tezzrit ɣ tîtt n tassemi. Tsuka « Vasilisa » tafawwut an i waman taɣul temllul zund adfel.  [[Afaylu:Ivan Bilibin 024.jpg|thumb|Bu-ayyis asggan]]Akud an ad tesawel « Vasilisa » tenna i tewssart lli (Ddu, zzenzen tafawwut ad tamêzt darm idrimen)  

Tzêra ukan twessart lli tafawwut, tdhcer, tesaweld tenna yas : (Uhuy, ay illi, zund tafawwut ad ur tegi tin temnziwt, ur tegi amer ad gis isker iwis n ugellid timelsit nnes, ras tt awiɣ s tigemmi n ugellid) Tizi lliɣ izêra iwis n ugellid tafawwut lli izeɣwêzan izêri nnes isaweld inna i twessart lli : (Menck ad yegan atig nnes ?) Tenna yas twessart lli : (Xettad ur tli atig, ur tgi amer tarragt iwiɣ ak ttid) isnummer bahra iwis ugellid tawessart lli, lliɣ rad teddu ifk as tugget n tarragin lli mi iɣli watig nnesent.  

Lliɣ ran ayt tgemmi n ugellid ad skren timelsa ɣ tfawwut lli ur izmer meqqar ed yan i twwuri yan, iqqan ed yan umzêdaw bahra issen, igan anazûr. Ur ufin ayt tgemmi n ugellid amer ad azen i twessart. Lliɣ en tlkem inna yas iwis n ugellid : (Kemmin lli izêdan tafawwut ad ad izdâren as tt tegnut). Tesaweld twessart tenna i iwis n ugellid : (Ur ed nekki ad illmen tafawwut ad, ur d nekki as tt izêdan, « Vasilisa » tafalkayt as tt illmen nettat as tt izêdan).  

Akud an ilemma ad as inna iwis n ugellid : (Nettat ilemma ar ad iyyi gis ignu timelsa nu). Tawessart taɣul ed s dar « Vasilisa » tales as akw ayelli yas inna iwis n ugellid. Tiwi « Vasilisa » tafawwut lli tsker gis timelsa zîlnin, teklu tent s ifalan n umetâlsu, tsuneɣ tent s tmuzunin. 

Tusi twessart timelsa lli tawi tent s tgemmi n ugellid, tfel « Vasilisa » ar tllem ɣ tama n yan usksel lli icayfen bahra. Akud an nit ad ilkem ureqqas n ugellid inna yas : (Iwis n ugellid iɣera yam s tgemmi nnes). Tlkmen « Vasilisa » tigemmi n ugellid ur en fellas dêrent wallen nnes ayelliɣ izêma, idhcer, s ufulki lli tusi, isawel ed inna yas : (Iɣ illa mad am innan rad didm ngirint wallen inu han rad dim ngiriɣ nekki, iqqan ad tegt tamettût inu.) Ibbid yamêz as afus isggawer tin ɣ tama nnes.  

Ur izri umya isker ugellid yat tmeɣra imqquren yiwel gis iwis « Vasilisa tafalkayt ». Lliɣ ed yuri babas n « Vasilisa » ɣ umuddu nnes tiwi tin illis idder dis ɣ tgemmi n ugellid. ɣmekli dars tumêz « Vasilisa » tawessart lli yas yiwsen lliɣ tella ɣ temmara. Taluluct nnes nettat ur jjun teffuɣ akudîl nnes. Ddu umalu n tumert d tnuflayt aɣ ddren , nekwni d iwen rad sul neg inebgiwen nnesen.<ref>Asit n Mondeberbere : http://www.mondeberbere.com/vasilisa-tafalkayt.html</ref> 

== Iɣbula ==

* Vasilisa tafalkayt — Василиса Прекрасная - Mondeberbere.com (http://www.mondeberbere.com/vasilisa-tafalkayt.html)

== Isaɣuln ==
<references />
[[Taggayt:Taskla]]
[[Taggayt:Tinfusin]]
