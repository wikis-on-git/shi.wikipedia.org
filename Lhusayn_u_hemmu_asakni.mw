Iɣ illa ɣ imariren n uhêwac, ɣ tizi lliɣ tekcem Fransa s tmazirt terzêm iginanen n waman s umuddu d uzwag,, wid sul iɣaman ɣ usayes asin azâzu n umarg d tmasayt n usayes ayelliɣ mmuten zun d Bn Zida, Baxcin, Buznnir…, llan wid iwin ingiten n tudert tamaynut ɣlin d "lɣerb", neɣ akw ukin i "tillas n igenwan" ddun s tmizar en yaggugen zun d Tayyeb u ali azeddu, Lhusayn u Hêmu Asakni, d wiyyâd… Imariren ad ur gin zun d rrwayes mu tega tɣarast llis ttiriren imis mas nit tenmugguen timukrisin n uzwag d tudert an yâden; lliɣ nit ilul wanaw ad n umarg ɣ uswir n uzwag d tudert n imezwagen. Ur ufin, iɣ zdârɣ ad iniɣ awal ad, ad didsen asin asayes d id bab n usayes 

Lhusayn Asakni, yega yan ɣ imariren iwin idâgen n tudert ad ifel asyas d ayt usays iɣli d lɣerb. Ilul ɣ Warɣen ɣ useggwas n 1934. Yega zwar amarir n usayes urta iddi s tgemmi tumlilt. Lliɣ gis izzri yan imik izri ilemma izdeɣ ɣ Bercid. Mqqar ifel asays, ur t ittu umarg. Izdi ids sul tammara nnes d tadêfi s kigan d tɣarasin. Ur d ɣas iɣ d iwerri s tmazirt, maca ɣ temdint an nit ɣ illa. Gh tɣarasin ad llant tebratin, ur d tibratin n ineɣmisen, maca tin umarg. Ar tent snifilen imariren geratsen. Ilin daɣ inmuqqaren d imariren f ur isker ɣ kra n tsukt, neɣ ɣ kra n imensi, neɣ ɣ man yâden, tilli tɣarast llis izdâren ad t yâz i rrwayes, neɣ akw i tarmit lli isat Mohammed Mostawi ɣ umarg amaziɣ amaynu: tayffart ur ittun asays. 

==Tabrat n umarg==
Gh tebratin lli yuzen Lhusayn Asakni, had yat lli ittyazanen i umarir àetman u belàid isawel gis f maɣ ayelliɣ ifel asyas iɣli d lɣerb:

:Itti ɣ ihêwacen lemàict ur awent usin
:mlad is gis lexlêd nekweni as sers ihûrran
:xemsa u rebàin ad isen àemrɣ afus
:ar lssaɣ tajlabiyt ula acerqawiy
:gabelɣ tameɣra d uhêwac inna ɣ llan
:ɣ yîd nawwuz azal yawey iyyi wasif
:ur issin sɣix iberdan ula lmlakat
:lliɣ yi tbayen trêzi nnes ar tthâwalent
:salaɣ ilmma lemàict inu s ufus nneɣ.

Γemkli daɣ irur f yat tebrat n umarir Buslam s turart ad:

:tabrat nɣwit nɣêr a tent nssen ma gis
:ar tent ukkan aqraɣ ar k nettmnid
:mqqar en taggugt làaql iɣwi kid
:ay k a sidi buslam nefk lwijab
:ig ik rebbi d ufhim iɣ diwen jemàaɣ
:ad ur tegim asɣar ismussu wadû
:adû nnad ukan illan s akw irâz
:imma dwa n tmadûnt igan tin leqlb
:yan akw igan leɣcim ur at isiggil
:nekki tekka ɣ ixsan nneɣ xir llah
:nesrmi kullu iàamiyen ula ttêlba
:wanna f smumiɣ s inna nega nit uggar
:mlad is illa usafar ɣ lkutub
:a sar ukan nesker gisen ajllabiy
:yan usafar a telit a ddunit ad
:yan mi tella latêmuà imel lqenà.

==Inmuqqarn==

Iɣ nmaggaren imariren, idrus maɣ ur tenmugguren s umarg. Yan wass, ur akw fellas skren, inmaqqar Lhusayn Asakni d undâm azeddu Lhacmi, sniflen iwaliwen ad:

*Asakni:

mdden yan ɣ ik iffuɣ izêri mas ittanay
kullu laxbar lemdint ur a ten ttawin
mqqar ukan ttidun ɣ lqasariyat

*Lhacmi:

lhêmdu lillah nesfawt ar aman
kuz rrma neɣ uggar wanna ten yurun
ad akw ur ittemnid acku isker tiyyâd.

==Tiyffarin==

Taɣarst yâden yega t ad isker kra n tayfart ur igin tamrarut f kra n wawal yâden, ar gis ittemnid ixef nnes, ar isawal f warramen nnes. Had yat ɣ teyffarin n Asakni:

:Ggawerx yan uzemz ixef nnex as nsawal
:Ar nesaqsa ils ad ax kullu mlen lhêr
:Ula tadêfi netta ad ad a ten yakkan i wul
:Ayenna ruran iga ɣ willi hêrranin
:Illa gi lhêr kûz ar smmus aɣ llan
:Alili, tikiwt neɣ nzêra malik lmut
:Neɣ ahêbib d tejmàat yawi ten wayyâd
:Neɣ aglif iɣ idda kra kksen gisen tamment
:Flen asɣar tgabelt keyyi tiri tent
:Ma ssul innran ɣid lhêr ur akw llin

https://chanabo12345.skyrock.com/2000849885-INTERWIEU-AVEC-LE-GRAND-POETE-D-ARGHEN-ASSAKNI.html

[[Taggayt:ⵉⵎⴷⵢⴰⵣⵏ ⵉⵎⴰⵣⵉⵖⵏ]]
