== ⵜⴰⵎⵣⵡⴰⵔⵓⵜ ==
[[Afaylu:التراث.jpg|vignette|ⴰⵎⴰⵏ ⴷ ⵓⴱⵓⵇⴰⵍ]]
ⵉⵍⵍⴰ ⵡⴰⵟⵍⴰⵙ ⴰⵎⵥⵢⴰⵏ ⵢⴰⵜ ⵜⵎⵍⵉⵍⵜ ⵉⵙⵓⴳⵔⵏ ⴳ ⵓⴱⵔⵉⴷ ⵏ ⵡⴰⵏⵙⴰ ⵏⵏⵙ ⴰⵙⵜⵔⴰⵜⵉⵊⵢ ⵍⵍⵉ ⵖ ⵉⵍⵍⴰ ⴳ ⵟⵓⵥⵓⵎⵟ ⵏ ⵜⵎⵓⵔⵜ ⵏ ⵍⵎⴹⵔⵉⴱ, ⴳⵏ ⵉⴷⵔⴰⵔⵏ ⵏⵏⵙ ⴰⵡⴷ ⵏⵜⵏⵉ ⵢⴰⵏ ⵖ ⵉⵇⴱⵓⵔⵏ ⵍⵍⵉ ⵍⴰⵏⵉⵏ ⵖ ⵉⵙⵙⴳⴰⵙⵏ ⵣⵔⵉⵏⵉⵏ ⵍⵍⵉ ⵖ ⵜⴰ ⵓⵔ ⵉⵍⵍⴰ ⵓⴼⴳⴰⵏ ⵖ ⵜⵓⴷⵔⵜ ⴰⴷ, ⵉⵜⴰⵡⵙⴰⵏ ⵡⴰⵟⵍⴰⵚ ⴰⵎⵥⵢⴰⵏ ⵙ ⵓⴱⵓⵖⵍⵓ ⵏ ⵉⵙⵓⴳⴰⵎ ⵏⵏⵙ ⵉⴳⴰⵎⴰⵏⵏ, ⴰⵢⵍⵍⵉ ⵉⵜⵜⵓⵊⵊⴰⵏ ⵡⴰⵟⵍⴰⵚ ⴰⵎⵥⵢⴰⵏ ⴰⴷ ⵢⵉⵍⵉ ⵅⴼ ⵉⵙⵓⴳⴰⵔⵉⵇⵎⴰⵎⵏ ⴷ ⴼⵍⵜ ⵜ ⵜⴳⵔⴰⵡⵉⵏ ⵜⵉⵏⴼⴳⴰⵏⵉⵏ ⵉⵙⵢⴰⴼⵓⵏ ⴳ ⵉⴳⵔⴰⵏ ⵏⵏⵙ, ⵉⴳ ⵡⴰⵙⵉⴼ ⵏ ⴷⵔⴰⵄⴰ ⴷ ⵡⴰⵙⵉⴼ ⵏ ⵙⵓⵙⵙ ⵢⴰⵏ ⵖ ⵉⵙⴰⴼⵏ ⵖⵣⵉⴼⵏⵉⵏ ⵖ ⵓⴷⵖⴰⵔ ⴰⴷ ⴳⵏ ⵎⴰⵢⵓⵙⵉⵏ ⵜⵓⴷⵔⵜ ⵏ ⵉⵎⵣⴷⴰⵖⵏ ⵉⵙⴳⴰⴷⴰ ⴰⵙ ⵏ ⵜⴰⵖⴰⵔⴰⵙⵜ ⵏ ⵜⵉⵔⵎⵜ ⵏⵏⵙⵏ ⴷ ⵓⵙⵔⵜⵓ ⵏ ⵜⵓⴷⵔⵜ ⵍⵍⵉ ⵖ ⴰⴷ ⵉⵍⵍⵉⵏ, ⵜⵉⵍⵉ ⴳⵉⵙ ⵜⵓⴳⵜ ⵏ ⵜⵔⴳⵉⵡⵉⵏ ⵉⵍⵍⴰⵏ ⵖ ⵉⴳⵉ ⵏ ⵉⵙⴰⴼⵏ ⵍⵍⵉ ⵉⵙⵓⵜⵍⵏ ⵉ ⵡⴰⵟⵍⴰⵚ ⴰⴷ ⴰⵎⵥⵢⴰⵏ ⴰⵔ ⴷ ⴳⵉⵙ ⵟⴰⵎⵥⵏ ⴰⵎⴰⵏ ⵏ ⵜⵉⵙⵉ ⴷ ⵡⴰⵎⴰⵏ ⵏ ⵜⴰⴼⵍⵍⴰⵃⵜ, ⴳⵏ ⵉⵙⴰⴼⵏ ⴰⴷ ⴷ ⵡⵉⵢⴰⴹ ⵢⴰⵏ ⵖ ⵜⵎⵏⵜⴰⵍ ⵍⵍⵉ ⵢⵓⵊⴰⵏ ⴰⴼⴳⴰⵏ ⴰⴷ ⵢⵓⵜ ⵙ ⵉⵥⵓⵕⴰⵏ ⵏⵏⵙ ⵉⵙⵜⵉ ⴰⴷ ⵉⵙⴽⵓⵙ ⵖ ⵓⴷⵔⴰⵔ ⴰⴷ ⵉⵙⵏⵜⵉ ⴳⵉⵙ ⵜⵓⴷⵔⵜ ⵏⵏⵙ ⴷ ⵉⴽⵍⵓ ⴳⵉⵙ ⵜⵉⵖⵔⵎⴰ ⵏⵏⵙ ⴷ ⵜⵎⵢⵓⵔⵉⵏ ⵏⵏⵙ.
 ⴳ ⵓⵎⵣⵡⴰⵔⵓ ⵏ ⵓⵙⵓⴳⴰⵔ ⴰⴷ ⵉⴽⵎⴰⵎⵏ ⴰⵔ ⵏ ⵜⵜⴰⴼⴰ ⴰⵏⵙⵉⵡⵏ ⵏ ⵜⵥⵓⵕⵉ  ⵅⴼ ⵓⵥⵕⵓ ⵙ ⵡⴰⵏⴰⵡⵏ ⵏⵏⵙ ⵖ ⵡⴰⵟⵍⴰⵚ ⴰⵎⵥⵢⴰⵏ ⵙ ⵉⵙⵏⵜⴰⵍ ⴷ ⵉⵎⴰⵎⴽⵏ ⴳⵉⵙ ⵉⵍⵍⴰⵏ, ⵉⵙⵎⵎⵥⵍⵉⵏ ⵉⴷⵔⴰⵔⵏ ⵏ ⵓⴷⵖⴰⵔ ⴰⴷ ⵅⴼ ⵡⴰⵏⵙⵉⵡⵏ ⵢⴰⴹⵏⵉⵏ ⵏ ⵜⵥⵓⵔⵉ ⴳ ⵜⵎⵓⵔⵜ ⵏⵏⵖ, ⴰⵡⴷ ⵉⵍⵍⴰ ⴳ ⵡⴰⵟⵍⴰⵚ ⴰⵎⵥⵢⴰⵏ ⵜⵓⴳⵜ ⵏ ⵡⴰⵢⴷⴰ  ⵍⵍⵉ ⴷ ⴼⵍⵍⵏⵜ ⵜⵓⴳⵜ ⵏ ⵜⵖⵔⵎⵉⵡⵉⵏ ⵍⵍⵉ ⵉⵣⵔⵉⵏⵉⵏ ⴳ ⵓⵎⵣⵔⵓⵢ ⵏ ⵓⴷⵖⴰⵔ ⴰⴷ ⵍⵍⵉ ⵖ ⴷ ⴼⵍⵍⵏⵜ ⵜⵓⴳⵜ ⵏ ⵜⵎⵢⵓⵔⵉⵏ ⴷ ⵜⵓⵙⵏⴰ ⵖ ⵜⵓⴳⵜ ⵏ ⵉⴳⵔⴰⵏ, ⴷ ⴰⵢⵍⵍⵉ ⴷ ⵉⴼⵍ ⵡⴰⵎⵓⵏ ⵏ ⵓⴼⴳⴰⵏ ⵏ ⵉⵙⵏⴼⵍⵓⵍⵏ ⴷ ⵜⵡⵡⴰⵙⵏⵉⵡⵉⵏ ⴷ ⵜⵉⵏⵏⴰⵡⵉⵏ ⴷ ⵡⴰⴹⴰⴷⵏ ⴷ ⵜⵎⵢⴰⵔ ⴷ ⵉⵙⴽⴽⵉⵔⵏ ⴷ ⵡⴰⵏⴰⵡⵏ ⵏ ⵜⵓⴷⵔⵜ ⴷ ⵉⵎⴰⵙⵙⵏ ⵏ ⵓⵏⵢⵉⵍⴽⵎ, ⵙ ⵡⴰⵏⵍⵉ ⴷ ⵡⵓⵍ ⵏⵙ ⴷ ⵡⵉⵏ ⵉⴳⵔⴰⵡⵏ ⵏⵙ ⵅ ⴷⴷⴰⵡⴰ ⵏ ⵓⴷⵔⵉⵣ ⵏ ⵓⵎⵔⴰⵙ ⵍⵍⵉ ⴳ ⵉⵍⵍⴰ ⵓⴼⴳⴰⵏ ⴰⴷ.
ⵜⴳ ⴰⵢⵜ ⴱⴰⵀⴰ ⵓⴷⵔⴰⵔ ⵢⴰⵜ ⵜⵖⵔⵎⵜ ⵍⵍⵉ ⵉⵍⵍⴰⵏ ⴹ ⵡⴰⵟⵟⵍⴰⵚ ⴰⵎⵥⵢⴰⵏ ⵖ ⵜⴰⵙⴳⴰ ⵜⴰⵥⵍⵎⴰⴹⵜ ⵏⵏⵙ, ⵍⵍⵉⵖ ⵉⵜⴰⵡⵙⴰⵏ ⵙ ⵉⴷⵔⴰⵔⵏ ⵍⵍⵉ ⵢⵓⵙⵉⵏ ⵜⵓⴳⵜ ⵏ ⵜⵎⵢⵓⵔⵉⵏ ⴷ ⵜⴰⵢⵙⵉ ⵜⴰⵎⴰⵣⵉⵖⵜ ⵉⵙⵙⴳⵡⴰⵙⵏ ⴼ ⵡⵉⵢⴰⴹ ⴰⵎ ⵜⵉⵎⵍⵙⴰ ⵍⵍⵉ ⵙⵉⵙ ⵉⵥⵍⵉⵏ ⴷ ⵓⵊⵎⴰⴽ ⴷ ⵜⵎⴷⵢⴰⵣⵉⵏ ⴷ ⵜⵓⵍⵍⵉⵙⵉⵏ ⵍⵍⵉ ⵉⵜⴰⵍⵍⵙⵏ ⵉⵎⵇⵔⴰⵏ ⵉⵎⵥⵢⴰⵏ ⴹ ⴽⵓ ⵉⴹ, ⴰⵢⵜ ⴱⴰⵀⴰ ⵓⴷⵔⴰⵔ ⵜⴰⵡⵙⴰⵏ ⵙ ⵉⵎⴷⵢⴰⵣⵏ ⵏⵏⵙ ⴷ ⵓⵔⴰⵔⵏ ⵍⵍⵉ ⵉⵜⵎⵓⵏⴰⵏ ⴷ ⵜⵡⵡⵓⵔⵉ ⵏⵏⵙⵏ ⵖ ⵜⴰⵢⵔⵣⴰ ⵏⵖ ⵉⵖ ⴰⵔ ⵎⵎⴳⵔⵏ …, ⵓⵔⴰⵔⵏ ⵉⵙ ⴰⴽⴽ ⵙⵉⵙⵏ ⵉⵏⴳⴹ ⵓⴼⴳⴰⵏ ⵖ ⵜⴰⵙⴳⴰ ⴰⴷ ⴰⵛⴽⵓ ⵖⵉⵏ ⴰⵖ ⴰⵔ ⵉⵙⵙⴰ ⵉⵎⴰⵏ ⵏⵏⵙ ⵢⴰⵍⵍ ⴳⵉⵙ ⵜⵓⴷⵔⵜ ⵏⵏⵙ, ⵉⴳ ⵓⵔⴰⵔ ⵢⴰⵏ ⵖ ⵜⵎⵢⵓⵔⵉⵏ ⵍⵍⵉ ⴷ ⵉⴼⵍⵍ ⴰⴼⴳⴰⵏ ⴰⵇⴱⵓⵔ ⵉ ⵜⴰⵔⵡⴰ ⵏⵏⵙ.

=== ⵅⴼ ⵜⴰⵎⴷⵢⴰⵣⵜ ⵜⴰⵎⵉⵡⴰⵏⵜ ===
 ⵜⴰⵎⴷⵢⴰⵣⵜ ⵖⵔ ⵉⵎⴰⵣⵉⵖⵏ ⵣⵉⴽ, ⵜⴳⴰ ⵢⴰⵏ ⵓⵙⴽⴽⵉⵏ ⴰⵡⴰⵙⵙⴰⵏ ⴷⴰ ⵉⵎⵓⵏⵏ ⴷ ⵜⵡⵓⵔⵉⵡⵉⵏ, ⵜⵉⵎⵢⵓⵔⵉⵏ, ⵉⵎⵏⵖⴰⵏ… ⵜⴳ ⵢⴰⵜ ⵜⵎⴷⵢⴰⵣⵜ ⵢⵓⵙⵉⵏ ⵜⵉⴼⵔⴰⵙ ⵏ ⵉⵙⵏⵜⴰⵍ ⵏ ⵡⴰⵎⵓⵏ ⴰⵎⴰⵣⵉⵖ ⴰⵣⵉⴽⴰⵏ. ⴳ ⴰⵢⵜ ⴱⴰⵀⴰ ⵓⴷⵔⴰⵔ, ⵜⴰⵡⵜⵎⵜ ⴰⴷ ⵉⵟⴰⴼⵏ, ⵜⵎⵎⵏⵖ ⵅⴼ ⵡⴰⵔⴰⵢ ⵏ ⵜⴷⵍⵙⴰ ⴷ ⵜⵎⴷⵢⴰⵣⵜ ⵜⴰⵎⵉⵡⴰⵏⵜ ⵙ ⵓⵎⴰⵜⴰ ⵓⴳⴳⴰⵔ ⵏ ⵓⵔⴳⴰⵣ. ⴳ ⵜⵓⴳⵜⵜ ⵏⵏⵙ, ⵜⴰⵎⴷⵢⴰⵣⵜ ⵜⴰⵎⵉⵡⴰⵏⵜ ⵜⴳⴰ ⵜⵓⵏⵣⵉⵍⵜ, ⵜⴳ ⵜⴰⵍⵍⵉ ⴷ ⵉⴽⴽⴰⵏ ⵓⵍ. ⵎⴰⵛⴰ, ⵡⴰⵍⵍⵉ ⵓⵔ ⵉⵙⵙⵉⵏⵏ ⵜⴰⵎⴷⵢⴰⵣⵜ ⵜⴰⵎⴰⵣⵉⵖⵜ ⴰⴷ ⵉⵖⴰⵍ ⵉⵙ ⵜⵜ ⵉⴼⴼⵖ<ref>أوبلا ابراهيم، (2008) المرأة الأمازيغية والندية في فنون أسايس (الأطلس الصغير نموذجا)  أعمال الندوة الوطنية التي نظمت يومي 26-27 يوليوز 2005، منشورات المعهد الملكي للثقافة الأمازيغية. </ref>.
 ⵓⵔⴰⵔ ⴷ ⵜⵣⵔⴰⵔⵜ. 
 ⵓⵔⴰⵔ ⴳ ⴰⵢⵜ ⴱⴰⵀⴰ ⵓⴷⵔⴰⵔ ⵓⵔⴰⵔⵏ ⴳⴰⵏⵜ ⵜⵏ ⵜⵉⵡⴰⵏ ⵙ ⴰⵔ ⵜⵜⵉⵔⵉⵔⵏⵜ ⵜⵎⵖⴰⵔⵉⵏ ⴳ ⵓⵃⵡⴰⵢⵛ ⵙ ⵡⴰⵏⴰⵡⵏ ⵏⵏⵙ. ⴳ ⵜⵓⴳⵜⵜ ⵏⵏⵙⵏ ⴰⵔ ⵜⵜⴳⴳⴰⵏ ⵙⵏⴰⵜ ⵏ ⵜⵉⵡⴰⵏ, ⴽⵓ ⴰⴷⵔⴰⵙ ⵏ ⵓⵃⵡⴰⵢⵛ ⴰⵔ ⵉⵜⵜⵉⵏⵉ ⵢⴰⵜ ⵜⵉⵡⵏⵜ, ⵉⵏⵏⴰ ⴷ ⵓⴷⵔⴰⵙ ⴰⵏⵏ ⵢⴰⴹⵏ ⵢⴰⵜ. ⴰⵜⴰⵕ ⵏ ⵜⴳⵓⵔⵉ “ⵓⵔⴰⵔ” ⵉⵣⴷⵉ ⴷ ⵓⵎⵢⴰⴳ “ⵔⴰⵔ”, ⵢⴰⵜ ⵙⴳ ⵜⴼⵔⴰⵙ ⵙ ⵜⴻⵜⵜⵡⴰⵙⵙⵏ ⵜⴷⵢⴰⵣⵜ ⵜⴰⵎⴰⵣⵉⵖⵜ ⴷ ⴰⵎⵙⴰⵡⴰⵍ ⴷ ⵓⵎⵔⴰⵔⴰ ⴳⵔ ⵜⵎⴰⵔⵉⵔⵉⵏ ⴷ ⵉⵎⴰⵔⵉⵔⵏ. ⵎⴽ ⵍⵍⵉ ⵉⵎⵍ ⵜⴰⴳⵓⵔⵉ ⴰⴷ, ⴰⴷ ⴷ ⵜⴽⴽ ⴰⵎⵢⴰⴳ “ⵉⵔⵉⵔ”, “ⴰⵔ ⵜⵜⵉⵔⵉⵔ”, ⴰⵢⴰⴷ ⵉⵙⴽⴰ ⵅⴼ ⵎⵏⵏⴰⵡ ⵏ ⵉⵏçⴰⵜⵏ, ⵢⴰⵏ ⵙⵉⴳⵙⵏ ⴰⵙⴹⵓⵏ ⵏ ⵜⵎⴷⵢⴰⵣⵜ ⵜⴰⵎⴰⵣⵉⴹⵜ ⴷ ⵢⵉⵔⵉⵔ. ⴰⴼⵍⵍⴰ ⵏ ⵡⴰⵡⴰⵍ ⵜⴰⴳⵓⵔⵉ ⵏ “ⵓⵔⴰⵔ” ⵜⵙⵎⵓⵏ ⴰⴽæ ⵉⵜⵓⵕⴰⵏ ⴰⴷ ⵏⴱⴷⵔ. ⵍⵍⴰⵏⵜ ⴽⵔⴰ ⵏ ⵜⴼⵔⴰⵙ ⵉⵙⵎⵎçⵍⴰⵢⵏ ⴰⵏⴰⵡ ⵏ ⵡⵓⵔⴰⵔⵏ ⵅⴼ ⵡⴰⵏⴰⵡⵏ ⵢⴰⴹⵏⵉⵏ ⵏ ⵜⵎⴷⵢⴰⵣⵜ (ⴰⵔⵣⵣⵓ ⵏ ⵓⵎⴰⵙⵟⵔ ⵅⴼ ⵓⵙⵏⵟⵍ, ⵜⴰⵏⴳⴳⵉⴼⵜ ⵏ ⵉⴱⵓⴷⵔⴰⵔⵏ ⵜⴰⵎⵢⴰⴷⴰⵙⵜ ⵜⴰⵎⴰⵜⴰⵢⵜ ⵏ ⵜⵍⴹⵉⵡⵉⵏ ⴷ ⵜⵔⵉⵔⴰ, ⵎⴰⵙⵙ ⵜⴰⵢⵉⴱ ⵍⴼⴰⵇⵉⵔ<ref>ⴰⵔⵣⵣⵓ ⵏ ⵓⵎⴰⵙⵟⵔ ⵅⴼ ⵓⵙⵏⵟⵍ, ⵜⴰⵏⴳⴳⵉⴼⵜ ⵏ ⵜⴱëⴰⵢⵢⵉⵎⵉⵏ ⵜⴰⵎⵢⴰⴷⴰⵙⵜ ⵜⴰⵎⴰⵜⴰⵢⵜ ⵏ ⵜⵍⴹⵉⵡⵉⵏ ⴷ ⵜⵔⵉⵔⴰ, ⵎⴰⵙⵙ ⵜⴰⵢⵉⴱ ⵍⴼⴰⵇⵉⵔ</ref>).

== ⴰⵏⴰⵡⵏ ⵏ ⵓⵔⴰⵔⵏ : ==

=== ⵓⵔⴰⵔⵏ ⵏ ⵓⵊⵎⴰⴽ ===
ⴰⵊⵎⴰⴽ ⵉⴳⴰ ⵢⴰⵏ ⵡⴰⵏⴰⵡ ⵏ ⵓⵔⴰⵔⵏ ⵍⵍⵉ ⵙⴽⴰⵔⵏ ⵉⵔⴳⴰⵣⵏ ⵖ ⵉⵎⵓⵙⵓⵜⵏ ⵏ ⵜⵓⵎⵔⵜ ⵣⵓⵏⴷ ⵜⴰⵎⵖⵔⴰ ⵏⵏⵖ ⴽⵔⴰⵏ ⵜⴼⵓⴳⵍⴰ ⵢⴰⴹⴹⵏ, ⵖⵉⵏ ⴰⵖ ⴰⵔ ⵜⵎⵓⵏⴰⵏ ⴳⵏ ⵢⴰⵏ ⵏ ⵜⵉⵡⴰⵏ ⴽⵔⴰ ⴳⵉⵙⵏ ⴰⵔ ⵉⵜⴰⵙⵉ ⵜⴰⵍⵓⵏⵜ ⴽⵔⴰⵏ ⴳⵉⵙⵏ ⵓⵀⵓ ⵉⵣⴹⴰⵕ ⴰⴷ ⵉⴽⴽⴰⵜ ⵔⵛⵛ , ⵢⵉⵍⵍⵉ ⵢⴰⵏ ⴰⵔ ⴰⵙⵏ ⵉⵎⴰⵍ ⵓⵔⴰⵔ ⵍⵍⵉ ⵔⴰⴷ ⵜⵉⵏⵉⵏ ⴷ ⵜⵖⴰⵔⴰⵙⵜ ⵏ ⵓⵏⵓⵛⴳ ⵍⵍⵉ ⵔⴰⴷ ⵙⴽⵔⵏ ⴰⵔ ⴰⵙ ⵜⵉⵏⵉⵏ ⵙ ⵡⴰⵙⴰⵖ ⴰⵙⵍⵡⴰⵢ ⵏ ⵓⵊⵎⴰⴽ, ⵍⵍⴰⵏⵜ ⵜⵓⴳⵜ ⵏ ⵓⵔⴰⵔⵏ ⵍⵍⵉ ⵙⴰⵔ ⵜⵊⵎⴰⴽⵏⵏ ⵖ ⵓⴳⵡⵏⵙ ⵏ ⵓⵎⵏⵣⵓ ⴰⴷ ⴰⵎ:

ⴰⵎⵚⴰⵡⴰⴹ ⴰⴷ ⵏ ⵓⵊⵎⴰⴽ ⵉⵍⵍⴰ ⴳⵔ ⵙⵉⵏ ⵡⴰⵍⵍⵉ ⵉⵣⵡⴰⵔⵏ ⵉⴳⴰ ⵙ ⵡⴰⵙⵙⴰⴹ (ⴰⵀⵎⴰⴷ ⵒⵏⵜⴰⵊⴰ) ⴷ ⵡⵉⵙⵙ ⵙⵉⵏ ⵉⴳⴰ ⵙ ⵡⴰⵙⵙⴰⴹ (ⴰⵒⵎⴰⴷ ⴰⴹⴷⴰ) ⵍⵍⵉ ⴼⴰⵔ ⵙⴰⵡⵍⵏ ⴼ ⵓåⵡⵔⵏ.

ⵃⵏⵜⵊⵊⴰ :
 ⵍⵍⴰⵏ ⵉⵔⴳⴰⵣⵏ ⵖ ⵖⵉⴷ ⵍⵍⵉ ⵜⵜⴰⵏⵏⴰⵢⵜ
 ⵍⵍⴰⵏ ⵉⵔⴳⴰⵣⵏ ⵖ ⵉⴳⴳⵉ ⵡⴰⴽⴰⵍ ⵏⵏⴽ 
ⵡⵉⵍⵍⵉ ⴷ ⵢⵉⵡⵉⵏ ⴰⴳⴳⵯⵔⵏ ⴰⵔ ⵜⴰⵎⴰ ⵏⵏⴽ 
ⵉⵙⴰ ⴽⴰ ⵜⵜⴰⵏⵏⴰⵢⵏ ⵔⴱⴱⵉ ⵖ ⵍⵎⵙⵍⵜ ⵏⵏⴽ
 ⵡⴰⵍⴰⵢⵏⵏⵉ ⵢⵓⵜⴽ ⵔⴱⴱⵉ ⵙ ⵉⵏⴰⴼⴰⵍⵏ
 ⵟⵉⵍⵉ ⵜⵖⵓⵢⵢⵉⵜ ⵖ ⵎⴷⴷⵏ ⵜⵏⵙ ⵜⵉⴼⴰⵡⵜ
 ⵉⵍⵉⵃ ⴰⴽ ⵙⵓⵍ ⵍⴱⴰⴱ ⵍⵍⵉ ⴽⵯⵏ ⵉⵟⴰⵢⵏ
 ⵉⵍⵉⵏ ⴰⴽⴽⵯ ⵖⵉⵏⵏ ⵉⵚⵕⴰⴹ ⵉⵎⵉ ⵏ ⵜⵉⵡⵓⵜⵛ
 ⵉⵏⵏⴰ ⴷ ⵓⵎⴹⴰⵔ ⵉ ⵡⴹⵉⴷⴷⴰ ⵙⵉⵏ ⵙ ⵍⵅⵏⵛⵜ 
ⴰⵖⵉⴷⴷⴰ :
 ⵙⵙⵓⵇ ⴰⵖ ⵜ ⵉⴷ ⵏⵙⵙⴰⵖ ⵉⵖ ⴰⵖ ⵉⴽⵎⵎⵍ 
ⵓⵔ ⴰⴽⴽⵯ ⵏⵥⴹⴰⵕ ⵉ ⵙⵙⵔⴱⵉⵙ ⵏ ⵜⵓⴽⴽⵉⵎⵜ 
ⴰⵎⵎⴰ ⴽⵉⵢⵢ ⵎⵇⵇⴰⵔ ⵔⴰⴷⴷ ⵕⵥⵉⵏ ⵉⵏⵅⴰⵔ ⵏⵏⴽ
 ⵓⵔ ⴰⴽ ⵉⵜⵜⵀⵓⵍ ⵓⵓⵎⵓⴷ ⵓⵔ ⴰ ⵜⵜⵓⵔⵔⵓⵢⵜ 
ⵉⵔⴰⵜⵜⵏ ⵜⴹⵉⵜ ⴰⵛⴽⵓ ⵖⵡⴰⵏⵏ ⴰ ⵜⵎⵢⴰⵔⵜ
 ⵍⴰⴱⵓⴷⴷ ⴰⴷ ⴰⴽ ⴷ ⵉⵎⵉⴽⴽ ⴹ ⵍⵅⵏⵛⵜ 
ⵃⵏⵜⵊⵊⴰ :
 ⵉⵔⴰⴱⴱⵉ ⵉⵙ ⴰⴽ ⵉⴼⴼⵖ ⵍⵀⵎⵎ ⵉⵅⵙⴰⵏ ⵏⵏⴽ
 ⴰⵍⵍⵉⵖ ⴰⵖ ⵜⵏⵏⵉⵜ ⴰⴳⴳⵯⵔⵏ ⵏⵏⴽ ⴼⵍⵖ ⴰⴽ ⵜ
 ⴰⵡⴰⵏⵏⴰ ⵓⵔ ⵉⵅⴰⵍⵉⴹⵏ ⵜⵉⵏⵉⵜ ⴰⵙ ⵜ
 ⴰⵎⵎⴰ ⵏⵉⴽⴽ ⵀⴰⵏⵏ ⵍⴱⵍⴰⴷ ⴰⵖ ⴰ ⵜⵜⵙⵡⴰⵇⵇⵖ 
ⵀⴰⵏⵏ ⵏⵍⴽⵎⴽ ⴱⴷⴷⴰ ⵙ ⵓⵖⴰⵔⴰⵙ ⵜⵉⵡⵉⵜⵜⵏ 
ⵉⵖ ⴰⵡⴰ ⵜⵔⵉⵜ ⴰⵎⵓⴷ ⵓⴽⴰⵏ ⵜⵉⵏⵉⵜⵜⵏ
 ⴰⴷⴷⴰⴹ ⵏⵙⴽⵔ ⵙ ⵍⵃⵙⴰⴱ ⵏⵏⵓⵏ ⵖ ⵍⵅⵏⵛⵜ
 ⴰⵎⵎⴰ ⵜⵉⵏ ⵍⵄⵉⴷ ⵏ ⵔⵎⴹⴰⵏ ⵓⵔ ⴽ ⵓⵙⵉⵏⵜ
 ⴰⴹⵉⴷⴷⴰ :
 ⵉⵔⴰⴱⴱⵉ ⵉⴹ ⴹⵉⵏⵏⴰ ⴰⵎⵓⴷ ⵉⵏⵓ ⴼⵍ ⵢⵉ ⵜⵏ
 ⵙⵙⵏⵖ ⵉⵙ ⴷⴰⵔⵓⵏ ⵜⵎⴹⴰⵕⴰ ⵜⵎⴰⵅⵉⵔⵜ
 ⵟⵍⵍⵉⵜ ⵖ ⵍⴱⴰⵔⴰⵊ ⵓⵔ ⴰ ⵜⵜⴽⵢⵢⴰⵍⵜ 
ⵀⴰⵏⵏ ⴰⵔⴳⴰⵣ ⵍⴽⴷⵓⴱ ⵓⵔ ⴰ ⵜⵏ ⵉⵜⵜⵉⵏⵉⵢ ⵟⵉⴽⵉⵡⵜ
 ⴰⴷ ⴰⴽ ⴷ ⵉⴹⵉ ⵡⴰⴽⴰⵍ ⵏⵏⴽ ⴰⵃⵃⵍⴱ ⴰⵜ ⵙ ⵓⵖⵓ ⵍⵍⵉ ⴳⵉⵙ ⵉⵖ ⵓⵔⵓⵏⵜ

ⵖⵉⴷ ⵢⴰⵏ ⵡⴰⵏⴰⵡ ⵢⴰⴹⴹⵏ ⵏ ⵓⵎⵚⴰⵡⴰⴹ ⵏ ⵓⵔⴰⵔ ⴳⵔ ⵙⵉⵏ ⵉⵎⴹⴰⵔⵏ ⵎⵇⵓⵔⵏⵉⵏ ⴹ ⴰⵢⵜⴱⴰⵀⴰ ⵏ ⵓⴷⵔⴰⵔ ⵏ ⵓⵊⵎⴰⴽ, ⵎⴰⵙⵙ ⵃⵎⴰⴷ ⴰⵖⵉⴷⴰ ⴷ ⵎⴰⵙⵙ ⵃⵎⴰⴷ ⵔⵉⵛ, ⵙⴰⵡⵍⵏ ⵖⵉⴷ ⴼ ⵜⵏⵣⵔⵓⴼⵜ :
ⴰⴹⵉⴷⴷⴰ :

 ⵏⵏⵉⵃ ⴰⴽ ⵏⵉⵜ ⵓⵔ ⵏⴳⴰ ⵢⴰⵜ ⵖ ⵉⴼⴰⵙⵙⵏ
 ⵖⴰⵔ ⵉⵀⵔⴰⵢ ⵓⵣⴰⵖⴰⵔ ⴰⵢⵃ ⵔⵡⴰⵙⵏ
 ⵡⴰⵏⵏⴰ ⵏⵖⵡⵉ ⵖ ⵜⴰⴹⵓⵟ ⴰⵔ ⵉⵜⵜⴰⵜⴼ
 ⴰⵎⵎⴰ ⴷⴰⵔ ⵍⴱⴰⵕⵓⴹ ⵓⵔ ⴰⴽ ⵜ ⵍⴽⵉⵎⵏ 
ⵜⵉⵔⵉⵜ ⴳⵉⵙ ⴰⵢⵃ ⵏⵖⵉⵏ ⵉⵕⵓⵎⵉⵢⵏ
 ⵔⵔⵉⵃ :
 ⵉⵖ ⴰⵡⴰ ⵜⵔⵉⵜ ⵍⵇⵇⵍⴷⴰ ⵖ ⵉⵛⵍⵃⵉⵢⵏ
 ⵏⵜⵜⴰⵜ ⴰⵙ ⴷ ⵉⴽⵕⵎ ⵔⴱⴱⵉ ⵜⵓⵙⵓⵜ ⵏⵏⵃ 
ⴰⴷⴷ ⵔⵥⵎⵏ ⵉ ⵍⴼⵔⵉⵣⵉ ⴼ ⵉⴹⴰⵔⵉⵡⵏ 
ⵉⵖ ⵉⵍⵍⴰ ⵣⵣⵃⴰⵎ ⵏ ⵜⵎⵖⴰⵔⵉⵏ ⵡⵓⵍⵓⵏ ⵜ
 ⵜⵉⵖⴰⵡⵙⵉⵡⵉⵏ ⵢⴰⴹⵏ ⵙⴰⵎⵃ ⴰⵜ ⴰⵙⵏ
 ⴰⴹⵉⴷⴷⴰ :
 ⵓⴽⴽⵍⵃ ⵔⴱⴱⵉ ⴼ ⵍⵊⴰⵣⴰⵢⵔ ⵜⵀⵓⵍ ⴰⵏⵃ
 ⵖⵉⵍⵍⵉ ⴷ ⵢⴰⴷ ⵏⵃⵉⵣ ⵉⵍⵉⵃ ⴼⵍⵍⴰⵙⵏ
 ⵓⴽⴰⵏ ⴰⵔ ⴳⵉⵙⵏ ⵜⵜⵔⵊⵓⵏ ⴰⴷ ⵜⵏ ⵜⴰⵡⵢ
 ⵥⵓⴷ ⴰⵡⴹⵉⴹ ⴰ ⵃⵎⴰⴷ ⵓⵔⴰ ⵜⵜⴽⵎⵎⴰⵍⵏ
 ⵢⴰⴽ ⵓⵔ ⵖⵉⴷ ⵉⵍⵍ ⵎⴰⴷ ⴰⵃ ⴰⵙⵏ ⵉⵎⵎⴰⵍⵏ
 ⵓⵍⵍⴰⵀ ⴰⵔ ⴷ ⵏⵡⵡⴰⵏ ⵖⵉⴷ ⵍⵍⵉ ⵖ ⵙⴰⵡⴰⵍⵖ
 ⵖⴰⵔ ⴰⵢⵖ ⵉⵇⵇⵉⵍ ⵔⴱⴱⵉ ⵏⵉⴽⴽⵉ ⴷⵉⴷⴽ
 ⵔⵔⵉⵃ :
 ⴰⴽⴽ ⵓⵔ ⵉⵀⵓⵍ ⵍⵊⴰⵣⴰⵢⵔ ⵙ ⵜⴰⵇⵇⵓⵔⵜ
 ⵉⵙⵔⵙ ⵏⵏ ⵓⴳⵍⵍⵉⴷ ⵍⵃⵔⴽⴰⵜ ⵏⵏⵙ
 ⵉⴹⵡⵡⵔⴹ ⴽⵓⵍⵍⵓ ⵜⵉⴹⴰⴼ ⵉ ⴽⵔⴰ ⵟⴰⴼⵏ 
ⵢⵉⵍⵉ ⵕⵚⴰⵚ ⵉⵙ ⵢⵓⴳⵔ ⵜⴰⵍⴽⵓⵎⵉⵔⵜ 
ⴰⵔ ⴰⴽⴽⵯ ⴰⴳⴳⴰⵏ ⴰⵖⵔⴰⴱ ⵉⵎⵉⵍ ⵜⴰⵙⴰ ⵏⵏⵙ
 ⴰⴽⴰⵍ ⵏⵏⵖ ⵏⵖⵡⵉ ⵜ ⵏ
ⴳ ⵏⵏ ⵉⵡⵓⵜⵜⴰ ⵏⵏⵙ ⵏⵙⵔⵙ ⵏⵏ ⴳⵉⵙ ⵍⵇⵇⵢⵓⴷ ⵓⵍⴰ ⵉⵏⵎⵖⴰⵔⵏ
 ⵢⵉⵍⵉ ⵍⵊⵉⵛ ⵉⴼⵔⴳ ⵏⵏ ⵉⵏⴰⴼⴰⵍⵏ
 ⵉⵡⵓⵍⵓ ⵏⵏ ⵥⴰⵢⵢⴰⵏ ⴰⴳⵯⵏⵙ ⵏ ⵜⴼⵕⵕⴰⵏⵜ
ⴰⵢⵜ ⴷⴰⵔⵏⵃ ⴰⴷ ⵏⵖⵉⵏ ⴰⵍⴽⵓⵎⵉⵔⵏ
 ⴰⴷ ⴼⵓⴽⴽⵓⵏ ⵎⵓⵀⵔⵔⴰⴳ ⵉⵖ ⵏⵏ ⴽⴰ ⵎⵓⵏⵏ

=== ⵜⴰⵏⴳⴳⵉⴼⵜ ⵏ ⵜⵎⵖⵔⴰ: ===
 ⵜⴰⵏⴳⴳⵉⴼⵜ ⵜⴳⴰ ⵢⴰⵜ ⵜⵡⵉⵍⴰ ⵜⴰⴷⵍⵙⴰⵏⵜ ⵉⵍⴰⵏ ⵜⵉⵎⵥⵍⴰⵢ ⵏⵏⵙ ⵜⵜ ⵉⵙⵎⵎⵥⵍⵉⵏ ⵅⴼ ⵡⴰⵏⴰⵡⵏ ⵢⴰⴹⵏⵉⵏ ⵏ ⵜⵡⵉⵍⴰⵡⵉⵏ ⵜⵉⴷⵍⵙⴰⵏⵉⵏ, ⴰⵏⴰⵡ ⴰⴷ ⵡⴰⵢⵏⴰ ⵜ ⵅⴼ ⵡⴰⵏⴰⵡⵏ ⵢⴰⴹⵏⵉⵏ ⵏ ⵜⵍⵖⵉⵡⵉⵏ, ⴰⵛⴽⵓ ⵏⵣⵎⵔ ⴰⴷ ⵏⴻⵏⵏⴰ ⵜⴰⵏⴳⴳⵉⴼⵜ ⵜⴳⴰ ⵙⴳ ⵜⵍⵖⵉⵡⵉⵏ ⵜⵉⴼⵓⵥⴰⵕⵉⵏ ⵉⵣⴷⵉⵏ ⴷ ⵢⴰⵜ ⵜⵎⴰⵛⴽⵓⵜ ⵏ ⵜⴷⵎⵎⴰⵡⵜ ⵜⵜ ⵏⵏ ⵉⴽⴽⴰⵏ ⴹⵔ ⵉⵎⴰⵣⵉⴹⵏ ⵙⴳ ⵣⵉⴽ, ⵎⴰⵛⴰ ⵙⵓⵍⵏ ⵉⴳⵓⵍⴰⵣ ⵏⵏⵙ ⴰⵔ ⴰⵙⵙⴰ , ⴰⵏⴰⵡ ⴰⴷ ⵏ ⵓⵔⴰⵔ ⵉⴳⴰⵏ ⴰⵎⵏⵙⴰⵢ ⴽⵉⴳⴰⵏ ⵉⵣⴷⵉⵏ ⴷ ⵜⵍⵖⴰ ⴰⵔ ⵉⵜⵜⴰⵡⵉ ⴳⴰⵙ ⵅⴼ ⵜⵏⴰⵖⴰ ⴷ ⵓⴳⵕⴹ ⵓⵔ ⴰⵔ ⵉⵜⵜⵎⵓⵏ ⴷ ⵉⵎⴰⵙⵙⵏ ⵏ ⵓⵥⴰⵡⴰⵏ ⴷ ⵓⵕⴽⴰⴹ ⵉⴳ ⴰⵡⵣⴹⵉ ⴰⴷ ⴷⵉⴷⵙ ⵉⵎⵓⵏ.
ⵢⵉⵡⵉ ⴷ ⵓⴷⵍⵉⵙ ⵏ “ⵜⵉⵎⵙⵜⵉⵢⵉⵏ ⵏ ⵜⵎⴷⵢⴰⵣⵜ ⵜⴰⵎⴰⵣⵉⵖⵜ” (ⴰⵣⴷⵓⵓⴷ, 2011 : 217)<ref>(ⴰⵣⴷⵓⵓⴷ, 2011 : 217)</ref> ⵢⴰⵏ ⵓⵙⵏⵎⵍ ⵉⵙ ⵜⴳⴰ ⵜⵙⵓⵖⴰⵏⵜ : 
«ⵉⵡⴰⵍⵉⵡⵏ ⵏ ⵓⵎⴰⵔⴳ ⵍⵍⵉ ⵜⵜⵉⵏⵉⵏⵜ ⵜⵎⴹⴰⵔⵉⵏ ⴹ ⵜⵎⴹⵔⴰ ⵣⴹ ⵓⴼⵔⴰⵏ ⴰⵔ ⵜⴰⵏⴳⴳⵉⴼⵜ, ⵜⴳⴰ ⵉⵡⴰⵍⵉⵡⵏ ⵉⵇⴱⵓⵔⵏ ⵓⵔ ⵉⵟⵟⴰⴼⵏ ⴱⴰⴱ ⵏⵏⵙⵏ. ⴰⵔ ⵜⵏ ⵜⴻⵜⵜⴰⵎⵥ ⵜⴰⵙⵓⵜ ⴼ ⵜⴰⵢⵢⴰⴹ, ⵜⵍⵍⴰ ⴳⵉⵙⵏⵜ ⵜⵓⵍⵖⴰ ⵏ ⵜⵙⵍⵉⵜ ⴷ ⵓⵙⵍⵉ ⴷ ⵎⴰ ⴰⴷ ⴰⵙⵏ ⵔⴰⵏ ⴰⵢⵜ ⴷⴰⵔⵙⵏ, ⵉⵍⵍⴰ ⵜⵜ ⵉⵖ ⵜⴳⴰ ⴰⵏⵄⵉⴱⴰⵕ ⵖ ⴳⵔ ⴰⵢⵜ ⴷⴰⵔⵙ ⵏ ⵓⵙⵍⵉ ⴷ ⵡⵉⵏ ⵜⵙⵍⵉⵜ ⵉⵖ ⵜⵍⵍⴰ ⵜⵏⴳⴳⵉⴼⵜ ⴰⵔ ⵉⵜⵜⵎⴰⵖ ⴽⵔⴰⵢⴳⴰⵜ ⵢⴰⵏ ⴰⴷ ⵉⵎⵍ ⵎⴰ ⴰⴷ ⵉⴼⵓⵍⴽⵉⵏ ⵖ ⴷⴰⵔ ⵓⵙⵍⵉ ⴷ ⵜⵙⵍⵉⵜ. ⴰⵔ ⵜⴻⵜⵜⵢⴰⵡⵏⵏⴰ ⵜⵙⵓⵖⴰⵏⵜ ⵙ ⵍⵍⵖⴰ ⴷ ⵍⴰⵔⵢⴰⵃ ⵙⵎⵓⵔⴳⵏⵉⵏ ⵙⵙⵏⴷⴰⵎⵏⵉⵏ, ⵜⵉⵍⵉ ⴼ ⵉⵙⴰⴼⴼⵏ ⵙⵔⵙ ⵉⵥⵍⵉⵏ, ⵉⵍⵉⵏⵜ ⴳⵉⵙ ⵜⵡⵍⴰⴼⵉⵏ ⴼⵓⵍⴽⵉⵏⵉⵏ ⴼ ⵜⵓⴷⵔⵜ ⵏ ⴰⵢⵜ ⵜⵎⴰⵣⵉⵔⵜ ⴷ ⵜⵎⵢⵓⵔⵉⵏ ⵏⵏⵙⵏ ⵓⵍⴰ ⵜⵉⵡⵓⵔⵉⵡⵉⵏ ⵍⵍⵉ ⵙⴽⴰⵔⵏ. ⵉⵡⴰⵍⵉⵡⵏ ⵏ ⵜⵙⵓⵖⴰⵏⵜ ⴷ ⵍⴰⵔⵢⴰⵃ ⵏⵏⵙ ⵏⴰⵃⵢⴰⵜⵏ ⵜⴰⵎⴰⵣⵉⵔⵜ ⵙ ⵜⴰⵢⵢⴰⴹ…». "<ref>ⴰⵙⵓⵖⵍ ⵏ ⵎⴰⵙⵙ ⵜⴰⵢⵉⴱ ⴰⴼⴰⵇⵉⵔ.</ref>
 ⴰⵙⵏⵎⵍ ⴰⴷ ⵉⵙⵎⵍ ⴷ ⵜⴰⵏⴳⴳⵉⴼⵜ ⵉⵙ ⵜⴳⴰ ⵉⵡⴰⵍⵉⵡⵏ ⵏ ⵓⵎⴰⵔⴳ, ⵓⵢⴰⴷ ⵉⵙⵙⴽⵎⵔ ⴼⵍⵍⴰⵖ ⴰⴷ ⵏⴱⴷⴷ ⵅⴼ ⵡⴰⵡⴰⵍ ⴰⴷ, ⵏⵙⵙⵓⵎⵏ ⴷ ⵉⵙ ⵓⵔ ⵉⴳⵉ ⴰⵎⴷⴷⴰⴷ. ⴰⵛⴽⵓ, ⴳ ⵓⵎⵣⵡⴰⵔⵓ, ⵉⵇⵇⴰⵏ ⴷ ⴰⴷ ⵏⵙⵙⵏ ⵉⵙ ⴷ ⵜⵉⴱⵓⴷⵔⴰⵔⵉⵏ ⵓⵔ ⴰⵔ ⵜⵜⵉⵏⵉⵏⵜ ⵉ ⵜⵏⴳⴳⵉⴼⵜ ⴰⵎⴰⵔⴳ, ⴰⵢⵍⵍⵉ ⵓⵔ ⵉⵍⵍⵉⵏ ⴷ ⴰⵢⵍⵍⵉ ⵓⵔ ⵜⵜⵉⵏⵉⵏⵜ ⴰⴽⴽⵯ<ref>دغيرني أحمد 1992: (تانكيفت) ضمن كتاب تاسكلا تمازيغت : مدخل إلى الأدب الأمازيغي ، أعمال الملتقى الأول للأدب الأمازيغي المنظم يومي 17 و 18 ماي 1991 بالدار البيضاء ، منشورات الجمعية المغربية للبحث والتبادل الثقافي ، مطبعة المعارف الجديدة ، الرباط</ref>.

=== ⵓⵔⴰⵔ ⵏ ⵜⴰⵏⴳⴳⵉⴼⵜ: ===
ⴰⴽⵉⴷ ⵏⵣⵡⵓⵔ ⴰ ⵢⵙⵎ ⵏ ⵔⴱⴱⵉ ⵉⵢⴷⴰ  

ⴱⵢⵙⵎⵉ ⵍⴰⵀ ⵓⵔⴰⵃⵎⴰⵏ ⴰⵍⵃⴰⵎⴷⵓ ⵍⵉⵍⴰⵀ 

  ⴰⵢⵍⵍⵉ ⴰⵢⵍⵍⵉ ⴰⴷⴰⴽ ⵓⵔ ⵜⴰⵍⴰⵜⵉ 
 ⴰⵄⵢⴰⵍ ⵜⵔⴹⵉⵜ ⴰⴽⵎ ⵢⵉⵡⵉⵏ 
ⵉⵢⵙⵎⵃⴰⵎ ⴱⴰⴱⴰⵎ ⵓⵍⴰ ⵉⵢⵎⴰⵎ
ⵓⵍⴰ ⵙⵓⵍ ⵍⵓⵀⴰⵍⵜ ⵏ ⴰⵢⵜ ⵎⴰⵎ

ⴰⵍⴰⵀ ⵓⴽⴱⴰⵔ ⴰⴱⴰⴱⴰ ⵃⵏⵏⴰ
ⵉⵢⵙ ⵏⴳⴰ ⵉⵢⵙⵎⴳ ⴰⵢⵍⵉⵖ ⴰ ⵏⵣⴰⵖ 
ⵉⵢⵙ ⵏⴳⴰ ⵉⵢⵙⵎⴳ ⵏⵃ ⵜⵉⵢⵡⵉⵡⵉⵏ 

ⵉⵢⵏⴰ ⵢⴰⵎ ⴱⴰⴱⴰⵎ ⴰⵜⴰⵄⵢⴰⵍⵜ 
ⵜⵉⵢⵙⵓⵔⴰ ⵉⵏⵓ ⴰⵢⵍⵍⵉ ⵃ ⵓⴼⵓⵙ ⵏⵏⵎ  
ⵜⵉⵢⵙⵓⵔⴰ ⵏ ⴱⴰⴱⴰ ⵓⵔ ⵜⵏⵜ ⵣⵔⵉⵃ
ⴰⵢⵍⵍⵉ ⴳⴷ ⴰⴹⴰⵔ ⵏⵎ ⴰⴼⴰⵙⵉ 
ⴰ ⵜⴼⵉⵖⵜ ⴰⴷⴰⵎ ⵉⵄⵔⴹ ⵍⵅⵉⵔ
ⵙⴰⵎⵃⴰⵜ ⴰⵙⵙ ⴰⵢⵢⴷ ⵄⵎⵜⵉⵙ
ⵓⵍⴰ ⵍⵓⵀⵍⴰⵜ ⵏ ⴰⵢⵜ ⵎⴰⵙ

ⴰⵔ ⴷ ⵜⵉⵏⵉⵏ ⴰⵢⵜ ⵓⵙⵍⵍⵉ:

ⴰⵡⵉⴷ ⴰⵡⵉⴷ ⴰⵎⴰⵙ ⵏ ⵜⵙⵍⵉⵢⵜ 
  ⵎⴰⵃⴰ ⵜⴳⴰⵜ ⵉⵢⵊⵓⵊⵓⵜⵏ ⵉⵢⵍⵉⵎ
ⵉⴼⵓⵙ ⴰⴷ ⴽⵉⵖ ⵙ ⵓⵖⴰⵔⴰⵙ
ⵉⵡⵉⵃⴰⵎⴷ ⵉⴷⵓⴽⴰⵏ ⵉⵎⵓⵔⵏ ⵏ ⵡⴰⴽⵓⵛ 
ⴰⵔ ⴷ ⵜⵉⵏⵉⵏ ⵜⵜ ⵉⵙⵜⵙⵍⵉⵢⵜ
ⵢⴰⵖ ⵉⵢⵉ ⵓⵎⴰⵔⴰⴳ ⵢⴰⵖ ⵉⵢⵍⵍⵉ
ⵢⴰⵖ ⵅⵜⵉⵍⵉ ⴷ ⵜⵎⵓⵏⵜ ⴰ ⵢⵍⵍⵉ
ⵢⴰⵖ ⵜⵉⵙⵡⴰⴽ ⵍⵍⵉ ⵃⴰ ⵉⵣⵔⴰⵢ ⵓⵜⴱⵉⵔ

ⵉⵢⵎⵉⵏⵉ ⴰⵢⵎⵎⵉ ⵎⴰ ⵔⴰⴷ ⴰⵎ ⵙⵓⵍ ⵉⵢⵏⴰ
 ⴰⴽⵉⴷ ⵃ ⵓⵣⵓⵔ ⴰⴷ ⵜⵣⵔⵜ ⵜⴰⴽⴰⵜ ⵏⵉⵡ
ⵏⴽⵔ ⴰⴷ ⵜⵓⴹⴰⵟ ⵀⴰⴷ ⴰⵎⴰⵏ ⵔⵖⴰⵏ
ⴱⵇⴰ ⵄⵍⴰ ⵅⵉⵔ ⴰ ⵜⵉⴽⵏⵢⵜⵉⵢⵏ ⵓⵍⴰ ⴰⵖⴰⵔⴰⵙ 
ⵍⵍⵉ ⴷ ⵜⵎⵓⵏⵜ ⴰ ⵢⵍⵍⵉ 
  ⵎⴰⵙ ⵓⵡⴰⵏⵉⵔ ⴰⵡⵉⵢⴰ ⵏⵃⴷ ⴰⵏⵉⵔ
ⵎⴰⵙ ⵓⵡⴰⵏⵉⵔ ⵉⵢⴳⵓⵜ ⵍⵅⵉⵔ ⵏⵏⵙ

ⴰⵔ ⴷ ⵜⵉⵏⵉⵏ ⴰⵢⵜ ⵓⵙⵍⵍⵉ:

ⵚⵉⴼⴷ ⴰⵜⴰⵏⵖ ⴰⵢⴹⵓⵍⴰⵏ ⵏⵏⵙ
ⵚⵉⵢⴼⴷ ⴰⵜⴰⵏⵖ ⵢⴰⴳⵓⴳ ⵓⵖⴰⵔⴰⵙ
 ⵉⵢⴼⵓ ⵍⵃⴰⵍ ⵉⵢⵖⵍⵉⴷ ⵓⵎⴰⵏⴰⵔ
ⵉⵢⴼⵓ ⵍⵃⴰⵍ ⵓⵔⵓⵏⵜ ⵜⵔⴰⵎⵉⵏ
 ⵜⵉⴽⴰⵣⵉⵔⵉⵏ ⴽⵓⵍⵓ ⵎⵍⵓⵍⵏⵉⵏ 
ⵚⵉⴼⴷ ⴰⵜⴰⵏⵖ ⴰⵢⴹⵓⵍⴰⵏ ⵏⵏⵖ
ⵏⴼⵍⵏ ⵜⴰⵣⴰⵏⵉⵏ ⴽⵓⵍⵓ ⵎⵥⵉⵢⵏⵉⵏ 
 ⵄⴰⴷ ⵢⵉⴽⵉⵏ ⵜⴰⵔⵡⴰ ⵉⵢⵎⵖⴰⵔⵏⵉ
ⴰⵔ ⴷ ⵜⵉⵏⵉⵏ ⵜⵜ ⵉⵙⵜ ⵜⵙⵍⵉⵢⵜ:
ⴰ ⵔⵎⴰⵏ ⴱⴹⴹⵓ ⴷ ⵡⴰⴽⴰⵍ 
 ⴰⴽ ⵓⵔ ⴱⴰⴽⵏ ⵜⴰⵣⴰⵏⵉⵏ

ⴰⵔ ⴷ ⵜⵉⵏⵉⵏ ⴰⵢⵜ ⵓⵙⵍⵍⵉ:

 ⴼⴽⴰⵜ ⴰⵙⵙ ⵔⴹⴰ ⵏⵓⵏ ⴰⵍⵡⴰⵍⵉⴷⴰⵢⵏ

ⴰⵔ ⵜⵉⵏⵉⵏⵜ ⵉⵙ ⵜⵜ ⵜⵙⵍⵉⵢⵜ:

ⵣⴰⵢⴷ ⴰⵢⵍⵍⵉ ⴰⴷⴰⵎ ⵉⵙⴰⵃⴷ ⵔⴱⴱⵉ

ⵉⴹ ⵔⴰⴷ ⵜⴼⴹ ⵜⵙⵍⵉⵢⵜ ⴹ ⵜⴳⵎⵎⵉ ⵏ ⴱⴰⴱⴰⵙ ⴰⵔ ⵜⵉⵏⵉⵏ ⵜⵜ:
ⴰⴽⵉⴷ ⵏⵣⵡⵓⵔ ⴰⵢⵙⵎ ⵏ ⵔⴱⴱⵉ

== ⵓⵔⴰⵔⵏ ⵏ ⵜⵡⵡⵓⵔⵉ: ==
ⵉⵜⴰⵡⵙⴰⵏ ⵓⴼⴳⴰⵏ ⵖ ⵓⵎⴰⴹⴰⵍ ⴰⴽⴽⵯ ⵉⵙ ⵉⴳⴰ ⵢⴰⵏ ⵖ ⵡⵉⵍⵍⵉ ⵉⵙⵡⵡⵓⵔⵉⵏ ⴱⴰⵀⵔⴰ ⵖ ⵜⵓⴳⵜ ⵏ ⵉⴳⵔⴰⵏ, ⴳⵏ ⵉⵎⴰⵣⵉⵖⵏ ⵢⴰⵏ ⵖ ⵖⵡⵉⵍⵍⵉ ⵉⵙⵜⵉⵏⵉⵏ ⵜⴰⵡⵡⵓⵔⵉ ⵖ ⵡⴰⴽⴰⵍ ⴰⴼⴰⴷ ⴰⴷ ⴷⴷⵔⵏ, ⵖⵉⵏ ⴰⵖ ⵉⵙⵜⵉ ⴰⴷ ⵉⴽⵔⵣ ⵉⵎⴳⵔ ⴰⴽⴰⵍ ⵏⵏⵙ, ⵉⵥⵓ ⵓⵔⵜⵉⵏ ⵏⵏⵙ ⵉⵙⵙⵓ ⴰⵢⴷⴰ ⵏⵏⵙ ⵙ ⵜⵓⴳⵜ ⵏ ⵜⴰⵢⵔⵉ ⴷ ⵓⵔⴰⵔⵏ, ⴰⴼⴳⴰⵏ ⵖ ⴰⵢⵜⴱⴰⵀⴰ ⵓⴷⵔⴰⵔ ⵉⵜⴰⵡⵙⴰⵏ ⵙ ⵡⴰⵙⵙⴰⵖ ⵏ ⵓⴱⵓⴷⵔⴰⵔ ⴰⵛⴽⵓ ⵙⵓⵜⵍⵏ ⴰⵙ ⵉⴷⵓⵔⴰⵔ ⵖ ⴽⵓ ⵜⴰⵙⴳⴰ, ⴰⴼⴰⴷ ⴰⴷ ⴱⴰⵀⵔⴰ ⵉⴼⴽ ⵖ ⵉⴳⵔ ⵏ ⵡⴰⴽⴰⵍ ⵉⵙⵙⵜⵉ ⵓⵔⴰⵔⵏ ⴰⴼⴰⴷ ⴰⴷ ⵉⵣⵔⵉ ⵜⵉⵣⵉ ⴳⵔ ⴰⵙ ⴷⵉⴷⵙ.
ⵓⵔⴰⵔⵏ ⵏ ⵜⴰⵢⵔⵣⴰ:
   ⵎⵉⵎⵉ ⵏⴳⴰ ⵜⵉⵡⵉⵣⵉ ⵎⴰⵎⵉ ⵏⵉⵡⵙ 
ⵡⴰⵍⵍⵉ ⵜⵔⴰ ⵜⴰⵙⴰ ⴷ ⵔⴱⴱⵉ ⴰⴷ ⵎⵉ ⵏⵉⵡⵙ 
ⵉ ⵎⵔⴱⴱⵉ ⴰ ⵍⴱⴰⵔⴰⴽⴰ ⴰⴷ ⵓⴽⴰⵏ ⵜⵉⵍⵉⵎⵜ 
ⴰ ⵎⵉ ⵜⵜⵉⵏⵉⵀ ⴳ°ⵎⴰ ⴷ ⵡⴰⵍⵍⵉ ⵉⴽⵔⵣⵏ 
ⵢⴰⵙⵉ ⵎⵢⵢⴰ ⵀ ⵓⵏⵏⵔⴰⵔ ⵓⵔ ⵉⴽⴰⴱⵔ
 ⵓⵜ ⴰⵎⵜ ⵉⵎⵏⴷⵉ ⵙ ⵜⴰⴷⵍⵉⵡⵉⵏ 
ⴰⴷ ⵏⵎⴳⵔ ⵉ ⵍⵊⵡⴰⴷ ⴰⴷ ⵔⴰⵀⴰⵏ 

=== ⵓⵔⴰⵔ ⵏ ⵜⵎⴳⵔⴰ: ===
ⴽⵔⵣⴰⵢⵜ ⴰⵔ ⵏⴽⴽⵔⵣ ⵏⵛⵔⴽ ⵜⴰⴹⵓⵍⵜ  
ⴰⵡⴰⵍⴰⵢⵏ ⴰⴷ ⵓⵔ ⵜⵎⴳⴳⵔⵎ ⵓⵔⵜⴰ 
ⵏⴳⴰ ⵜⴰⵢⵢⵓⴳⴰ ⴹ ⵉⵍⵍ ⴱⴰⵀⵔⴰ ⵡⵓⵍ ⵏⵏⵙ 
ⵓⵔ ⴰⴽ ⵏⵀⵜⴰⵊⵊⴰ ⵉⵙⵍⴱⴰⵏ ⵓⵍⴰ ⵔⵔⴰⵛⵜ  
ⴰⵀⵢⴰ ⴰⵡⴷⴷⵉ ⴱⴰⵔⴽ ⵍⵍⴰⵀ ⵢⵓⵔⵓ ⵍⵍⵓⵣ 
ⵢⴰⵏ ⴷⴰⵔ ⵍⵍⴰⵏ ⵓⵅⵙⴰⵏ ⴰⵜⵜ ⴽⴰ 
ⴰⵀⵢⴰ ⴰⵡⴷⴷⵉ ⴱⴰⵔⴽ ⵍⵍⴰⵀ ⵢⵓⵔⵓ ⵡⴰⵔⴳⴰⵏ   
ⴰⴷ ⴷ ⵏⵙⵙⵏⵙⴹ ⴰⵍⴰⵎⵓⵛ ⵏⵙⵙⵓⵎⵎ ⵉⵥⵏⵉⵏ  

=== ⵓⵔⴰⵔ ⵏ ⵓⵙⵔⵓⵜ: ===
ⵡⴰⵢⴰⵀⵓ     
ⴰ ⵎⵓⵏⴰⵢⵜ ⴰ ⵍⵓⵔⵓⴷ ⵔⵡⴰⵃⵜ 
ⵀⴰⵏⵏ ⴰⵏⵏⵔⴰⵔ ⴰⴷ ⵔⵔⵓⵜⵏ   

ⵡⴰⵏⵏⴰ ⵔⴰⴷ ⵉⵙⵔⵓⵜ ⴰⴷ ⴷ ⵉⵀⴰⵔⵔⵡ   

ⴰ ⵜⴰⴼⴼⴰ ⵏ ⵜⵓⵛⵔⴽⴰ ⴷ ⵍⵎⵓⵜ ⵒⵔⵔⴰⵏⵜ    

ⵉⵎ ⵔⴱⴱⵉ ⴰ ⵍⴱⴰⵔⴰⴽⴰ ⴰⴷ ⵓⴽⴰⵏ ⵜⵉⵍⵉⵎⵜ  

== ⵉⴷⵔⵏⴰⵏ: ==
ⵉⴷⵔⵏⴰⵏ ⵉⴳⴰ ⵢⴰⵜ ⵖ ⵜⵎⵢⵓⵔⵉⵏ ⵍⵍⵉ ⵉⵥⵍⵉⵏ ⵙ ⵜⵙⴳⴰ ⵏ ⵙⵙⵓⵙ, ⴰⵔ ⵙⵉⵙ ⵙⴼⵓⴳⵍⴰⵏ ⴽⵓ ⴰⵙⵙⴳⵯⴰⵙ ⵖ ⵡⴰⵢⵢⵓⵔ ⵏ ⵜⵓⴳⴰ ⴷ ⵓⴼⵓⵍⴽⵉ, ⵖⵉⵏ ⴰⵖ ⴰⵔ ⵜⵎⵓⵏⴰⵏ ⵜⵇⵇⴱⵉⵍⵉⵏ ⴷ ⵜⵡⵊⴰⵉⵡⵉⵏ ⵖ ⴽⵓ ⵜⴰⵙⴳⴰ, ⴰⵔ ⵙⴽⴰⵔⵏ ⵢⴰⵏ ⵡⴰⵏⴰⵡ ⵏ ⵓⵖⵔⵓⵎ ⵍⵍⵉ ⵎⵓ ⴳⴰⵏ ⵙ ⵡⴰⵙⵙⴰⴹ "ⵉⴷⵔⵏⴰⵏ" , ⴰⵖⵔⵓⵎ ⴰⴷ ⴰⵔ ⵜ ⵙⴽⴰⵔⵏ ⵖ ⵓⴳⵡⵔⵏ ⴷ ⵉⵎⵉⴽ ⵏ ⵜⵉⵙⵏⵜ ⴷ ⵡⴰⵎⴰⵏ, ⴰⵔ ⵜ ⵙⵏⵡⴰⵏ ⵉⵍⵍⵎⴰ, ⵜⵎⵓⵏ ⴼⵍⵍⴰⵙ ⵜⵡⵊⴰ ⵙ ⵓⵃⵡⴰⵛ ⵏ ⵜⵎⵖⴰⵔⵉⵏ.

=== ⵓⵔⴰⵔ ⵏ ⵉⴷⵔⵏⴰⵏ: ===
ⵥⵓⵕ ⴰⵢⵜ ⵎⵣⵉⵍ ⴱⵉⵙⵎⵉ ⵏⴽⵛⵎⴷ ⴷ ⵓⵙⴰⵢⵙ ⴰⵍⴰⵓⴰⵡⵏ
ⴰ ⵎⴰⴷ ⵏⵓⴼⴰ ⵖⵉⴷⵉ
ⴰ ⵢⴰⵊⴷⵉⴳ ⵉⵍⴰⵏ ⵖ ⵓⵎⴰⵍⵓ ⵏ ⵍⵓⵉⵏ
ⵉⵡⴰ ⵎⵔⵃⴱⴰ ⴰ ⵡⵉⵍⵍⵉ ⴷ ⵖⵉⴷ ⵉⵎⴰⵇⴰⵔⵏ
ⵉⴳⵉⵜ ⴰⵇⴱⵉⵍ ⵏⵖ ⵉⴳⵉ ⵓⵜⵎⴰⵣⵉⵔⵜ
ⴰⵔⴱⴰ ⵉⵏⵔⵣⴰⴼⵏ ⴰⴷ ⴷⴰⵔⵏⵖ ⵜⵎⵢⵓⵔⵎ
ⴰⵢⵢⵓⵔ ⵏⵖ ⵙⵉⵏ ⵏⵖⴰⴽ ⵉⵎⴰⵍⴰⵙ
ⴰⵢⵢⵓⵔ ⵏⵖ ⵙⵉⵏ ⵓⴳⴰⵔ ⵏⵥⴹⴰⵔ ⴰⵙ

== ⵜⴰⴼⵓⴳⵍⴰ ⵏ ⵓⵙⴳⴷⴰⵏ ==
ⴰⵔ ⴰⴽⴽⵯ ⵉⵜⵎⵓⵏ ⵓⴼⴳⴰⵏ ⵖ ⴰⵢⵜⴱⴰⵀⴰ ⵓⴷⵔⴰⵔ ⵉⵔⴳⴰⵣⵏ ⵓⵍⴰ ⵜⵉⵎⵖⴰⵔⵉⵏ ⴰⴼⴰⴷ ⴰⴷ ⵙⴼⵓⴳⵍⴰⵏ ⵙ ⴽⵔⴰⵏ ⵜⵖⴰⵡⵙⴰ ⵉⴽⵛⵎⵏ ⵖ ⵓⵙⴳⴷⴰⵏ ⵏⵖ ⴽⵔⴰ ⵉⴳⴰ ⴰⴼⵓⵥⴰⵕ ⵖ ⴷⴰⵔⵙⵏ, ⵖⴰⵢⵏ ⴰ ⴼⴰⵔ ⵜⵎⵓⵏⴰⵏ ⴰⵔ ⵇⵇⵔⵙⵏ ⵉ ⴽⵔⴰ ⵏ ⵜⴼⴰⵙⴽⴰ ⵎⵓⵏ ⴼ ⵓⴳⵡⴰⵍ ⴷ ⵓⵔⴰⵔⵏ ⵏ ⵓⵙⴳⴷⴰⵏ ⴷ ⵜⵉⵖⵔⵉ ⵏ ⵍⵇⵓⵔⴰⵏ.
ⵓⵔⴰⵔⵏ ⵏ ⵓⵙⴳⴷⴰⵏ :
 ⴰⵎⴰⵔ ⵉⵥⵕⴰⵏ ⴰⴼⵓⵍⴽⵉ ⴷ ⵓⴱⵓⴹⵍⵓ ⵅⵍⵊⵏ
ⵉⵥⵕ ⵜⴰⵔⵡⴰ ⵡⵉⵍⵉ ⴷⵓⴰⵏⵉⵏ ⵉⵍⵡⴰⵍⵉⴷⴰⵢⵏ
ⴰⵙⴰⵔⴰⵙ ⵏⵉⵜ ⴼⴽⴰⵏⵜ ⵜⵓⵍⵖⴰ ⵉ ⵔⴰⵙⵓⵍⵓ ⵍⴰⵀ
ⴰⵔⴱⴰ ⵛⴰⴱⴰⴱ ⵓⵔ ⵉⴷⴷⴰⵏ ⴼ ⵔⴱⴱⵉ ⵎⴰⵎⵉ ⵜⵓⵏⵉⵜ 
ⵏⵉⴽⴽⵉ ⴱⵓⴷⴰ ⵏⴷⴷⴰ ⴼ ⵙⵉⴷⵉ ⵔⴰⵙⵓⵍⵓ ⵍⴰⵀ
ⴰⵔ ⴱⴰⵎⵜ ⴰⵢⵉⵙⵜⵎⴰ ⵎⴰⵏⵉⴽ ⴰⵙ ⵔⴰⴷ ⵏⴱⴹⵓ 
ⴰⴱⴷⴰ ⵏⵎⵓⵏ ⴰⵔ ⵏⴰⴷⵔⴰ ⵏⴱⵉ ⵎⵓⵃⵎⴰⴷ
ⵉⵖⵍⵉ ⵡⴰⵢⵢⵓⵔ ⵖⵍⵉⵏ ⵉⵜⵔⴰⵏ ⵉⴳⵣ ⵓⵎⴷⵍⵓ
ⵉⵖⵍⵉ ⵔⴰⵙⵓⵍⵓ ⵍⴰⵀ ⵉⵙⴼⴰⵡⴰⴽ ⵜⵉⵎⵉⵣⴰⵔ
ⴰⵍⴰⵀ ⴷⴰⵅ ⴰⵍⴰⵀ ⴰⵎⵍⴰ ⵜⵣⵔⴰⵎ ⴰⵍⵃⴱⴰⴱ 
ⵉⵎⵉ ⵍⵊⵏⵜ ⵍⵉⵅ ⴰⵜⴱⵏⴷⴰⵇⵏ ⵉⵎⵓⵀⵎⴰⴷ
ⴰⵜⴰⵔⵓⵎⵜ ⵉⴳⴰⵏ ⵜⴰⴱⵊⵡⵜ ⵔⵉⵅ ⴰⴷ ⵙⵓⴷⴷⵓⵃ ⴰⵔ ⵜⵉⵎⴰⵣⴰⵔ ⴰⵏ ⵅⵉⵍⴰ ⵔⴰⵙⵓⵍⵓ ⵍⴰⵀ.
ⴰⵡⴰ ⵓⵍⴰⴽⵉⴷ ⴰⵡⴰ ⵓⵍⴰ ⵙⵜⵉⵏ ⵓⵡⴳⴷⵓⴷ ⴰⴳⵉⵙⵏ ⵉⵍⵉⵅ ⴰⴷⴰⵅ ⵏⴰⵍⴹ ⵔⴰⵙⵓⵍⵓ ⵍⴰⵀ.
ⵓⵏⵉⵃ ⵙ ⵢⵉⵙⴰⵏ ⵓⵎⵍⵉⵍⵏ ⵒⴰⴷⴰⵏ ⵓⴳⵓⴳ ⵙⵉⴷⵉ ⵓⵍⵉ ⵓⵍⴹⴰⵣⵉ ⴷ ⵙⵉⴷⵉ ⵔⴰⵙⵓⵍ ⵓⵍⴰⵀ.
ⴰⵎⴰⵔ ⵢⵓⵓⴼⴰⵏ ⴰⵜⴰⴷⵍⴰ ⵍⵒⴱⴰⵇ ⴰⴷ ⴰⵎⵉⴳ ⴰⴼⵓⵙ ⵏ ⵏⵇⵔⵜ ⵉⵒⴷ ⵓⴳⵏⵜ ⵉⵎⵓⵒⵎⴰⴷ.
ⴰⵎⴰⵔ ⵢⵓⴼⴰⵏ ⴰⵢⵎⵓⵏ ⵜⴰⴳⵓⵜ ⵏⵙⴱⴰⵒ ⴰⵢⴰⵡⵉ ⴰⴷⵎⵉⴷ ⵏⵣⵉⴽ ⵣⵉⴽ ⴰⵢⴰⵎⵣ ⴰⴹⴰⵔⴰⵙ ⵢⴰⵡⵉ ⵙⵍⴰⵎ ⵉ ⵔⴰⵙⵓⵍⴰⵀ
ⴰⵍⴰⵀ .ⴰⵍⴰⵀ ⴰⵔ ⴷⴰⵒ ⵉⵙⵓⴼⵓ ⵓⴷⵔⴰⵔ ⵏ ⵓⵔⴰⴼⴰ
ⵍⴰⵍⴰ ⴼⴰⵜⵉⵎⴰ ⴷ ⴱⴰⴱⴰⵙ ⴰⵎⴰⵔⴷ ⴹⵉⵏ ⵉⴹⵍⵉ 
ⴰⵔⵇⴰⵙ ⵉⵏⵓ ⵙⵔⴱⵉ ⵙⴰⵢⴷⵏⴰ ⵊⴱⵔⵉⵍ
ⴰⴷⴰⵙ ⵜⵉⵏⵉ ⴰⴷⴰⵅ ⵉⵓⴼⵓ ⵔⴱⴱⵉ 
ⵙⵍⴷⵃ ⵉ ⵍⴱⵔⵉⵃ ⵅⵜⵉⴷⴰⴷ ⵉⵢⵉⴷⵙⵉ
ⵔⴰⵓⵓⵍⵓ ⵓⵍⴰⵀ ⴰⵢⵉⴷ ⵉⴹⵔⴰⵏ ⴰⵏⵎⵓⵏ
ⵓⵔ  ⵉⴷⵓⵏⵜ ⵏⵛⵔⴽ ⵓⵔ ⵉⴷⵓⵏⵜ ⵏⵎⵓⵏ ⴰⵜⵉⵍⵉ ⵓⵙⴰⵏⵉⵏ ⵔⴱⴱⵉ ⴷ ⵔⵙⵓⵍⵉ 
ⵍⵃⵓⵔⵎⴰ ⵉⴷ ⴱⴰⴱⴰ ⵜⵓⵏⵜ ⴰⵍⵒⵔⴰⵔ ⴰⵜⴰⵍⴹⴰⵎⵜ ⵙⵉⴷⵉ ⵔⴰⵙⵓⵍⵓ ⵍⴰⵀ
ⴰⵔⴱⴰ ⵢⴰⴽⴰⴱⴰⵔ ⵉⴷⴰⵏ ⴷⴰⵔ ⵏⴰⴱⵉ ⵢⴰⵏ ⴷⵓⵓⴰ ⵒⵉⴳⵉ ⵢⵉⵅⴼ ⵏⵔⴰⵙⵓⵍⵓ ⵍⴰⵀ
ⴰⵍⵃⵊⴰⵊ ⴰⵡⵉⴷ ⵔⴰⵏⵉⵏ ⴰⴹⴰⵔⴰⵙ ⴱⵍⴹⴰⵜ ⵙⵍⴰⵎ ⵉⵏⴱⵉ ⵔⴰⵙⵓⵍⵓ ⵍⴰⵀ
ⴰⵍⵃⵓⵔ ⵢⴰⵜ ⴰⵔ ⵉⴳⴳⵉ ⵏⵓⵏⵜⵉ ⵏⵓⵔ ⵏ ⵜⵍⴱⴰ ⵏⵓⵔ ⵏ ⵉⴳⵔⴰⵎⵏⵉ 
ⵏⵓⵙⵉ ⵜⴰⵔⵡⴰ ⵏⴹⵍⵉ ⴷ ⵓⵙⴰⵡⵏⵉ ⵏⵙⵔⴹ ⴰⵎⴰⵏ ⵉⵍⴰⵊⵡⴰ ⴰⴷ ⵣⴰⵍⵏⵉ
ⴰⵍⴰⵀ.ⴰⵍⴰⵀ ⴰⵎⵍⴰⴷ ⵓⵔ ⴷ ⵍⵎⵓⵜ
ⴰⵍⴰⵀ.ⴰⵍⴰⵀ ⵔⴱⵉ ⴽⴰ ⵢⴷⴰⵡⵎⵏⵉ

== ⵜⴰⵍⵖⴰ ⵏ ⴱⵍⵖⵏⵊⴰ ==
ⴱⵍⵖⵏⵊⴰ ⵜⴳⴰ ⵢⴰⵜ ⵜⵍⵖⴰ ⵍⵍⵉ ⵙⴽⴰⵔⵏ ⵉⵎⴰⵣⵉⴹⵏ ⴹ ⵍⵎⵖⵔⵉⴱ ⴰⴼⴰⴷ ⴰⴷ ⵢⵉⵍⵍⵉ ⵓⵏⵥⴰⵕ, ⴰⵔ ⵜⵃⵢⴰⵍⵏ ⵉ ⵢⴰⵏ ⵓⴽⵓⵔⴰⵢ ⵍⵙⵙⵏ ⴰⵙ ⵉⵀⴷⵓⵎⵏ ⵏ ⵜⵡⵜⵎⵜ , ⵛⵓⴽⵓⵏⵜⵏ ⵜⵎⴹⴰⵔⵉⵏ ⴷ ⵉⵎⵥⵢⴰⵏ ⵖ ⵜⴳⵉⵔⴰ ⴰⵙⵉⵏ ⴰⵎⴰⵏ ⴰⵔ ⵜ ⵏ ⵜⴼⵉⵏ ⴼ ⵉⵏⴳⵔⴰⵜⵙⵏ, ⴰⵔ ⵜⵓⵔⴰⵔⵏ ⵉⵍⵎⴰ ⴰⵔ ⴽⵉⴹ ⵍⴽⵎⵏ ⵜⴰⵎⴰ ⵏ ⵡⴰⵙⵉⴼ ⵎⴹⵍⵏⵜⵉⵏ ⵖ ⴽⵔⴰ ⵏ ⵜⴰⵙⴳⴰ ⴳⵉⵙ<ref>تيمسورت محند، (تدوين) 1995: أنشودة بلغنجا ، جريدة أدرار ، عدد 22</ref>

=== ⵓⵔⴰⵔ ⵏ ⵜⴰⵍⵖⵏⵊⴰ: ===
ⴱⵍⵖⵏⵊⴰ, ⵡⴰ ⵏⵓⵎⵏ ⵙ ⵔⴱⴱⵉ 

ⵡⴰⵍⵍⵉ ⵉⵥⴹⴰⵕⵏ ⴰⴷ ⴰⵏⵖ ⴷ ⵉⵖⵉⵢⵜ
 ⵙ ⵉⵎⵉⴽⴽ ⵏ ⵡⴰⵎⴰⵏ ⵎⵎⵉⵎⵏⵉⵏ
ⵡⵉⵏ ⵡⵓⵏⴰ ⵓⵔ ⵢⴰⴷ ⵎⵎⵉⵎⵏ ⵉ. 
 ⴱⵍⵖⵏⵊⴰ, ⵡⴰ ⵏⵓⵎⵏ ⵙ ⵔⴱⴱⵉ 
ⵡⴰⵍⵍⵉ ⵉⵥⴹⴰⵕⵏ ⴰⴷ ⴰⵖ ⴷ ⵉⵖⵉⵢⵜ. 
ⵓⵜ, ⴰ ⵉⴳⵏⵏⴰ, ⵙ ⵢⴰⵏ ⵢⵉⴷⵉⵍ ⵏ ⵓⵏⵥⴰⵕ !
 ⵡⴰ ⵜⴰⵖⵍⴰ ⵜⴰⵙⴱⴰⵄⴰⵢⵜ,
 ⵜⵏⵏⴰ : ⴱⴱⴰⵄ ⵜⵖⵍⵉ ⴷ ⵉⵎⵓⵍⴰ
 ⵜⵏⵏⴰ : ⵜⵔⴰ ⵉⵖⵔⵉ ⵣⴳⵣⴰⵡⵏ ⴰ, 
ⵡⴰ ⵜⴰⴹⵍⴰ ⴷ ⵉⵣⵉⵎⵎⵔ ⵎⵎⵓⵜⵏⵉⵏ
 ⵖ ⵉⵎⵓⵍⴰ ⵣⴳⵣⴰⵡⵏⵉⵏ. 
ⵡⴰ ⵜⵉⵜⵔⵉⵜ, ⵕⵥⵎ ⴷ ⵉ ⵡⴰⵎⴰⵏ ⵎⵎⵉⵎⵏⵉⵏ ⵢⴰⴹ ⴼⴰⴷ ⵉⵎⵓⵍⴰ !
 ⴼⴽⴰⵜ ⴰⵖ ⴷ ⴰⴽⴽⵯ ⵜⴰⴳⵔⴰ ⴷ ⵉⵏⵉⴼⵉⴼ !
 ⴰⴷ ⵏⴰⴳⵯⵎ ⵉⴼⵕⴹ ⴰⴷ ⵏ ⵡⴰⵎⴰⵏ
 ⵕⵥⴰⴳⵏ ⴰⵖ ⵓⵔ ⵢⴰⴷ ⵎⵎⵉⵎⵏ ⵉ.

== ⴰⵚⵕⴹ ⵏ ⵓⵛⵛⵏ: ==

ⵟⴳⴰ ⵢⴰⵜ ⵖ ⵜⵎⵢⵓⵔⵉⵏ ⵍⵍⵉ ⵙⴽⴰⵔⵏ ⵜ ⵜⵎⵖⴰⵔⵉⵏ ⵖ ⵙⵙⵓⵙ ⴰⴽⴽⵯ, ⵜⵉⵣⵉ ⵍⵍⵉ ⵜⴰⵍⵏ ⵜ ⴰⴳⵕⴹ ⵏⵙⵏ ⵜ ⵙ ⵜⴰⵍⴰⵍⴰⵢⵜ ⴰⴼⴰⴷ ⴰⴷ ⵉⴱⵓⵖⵍⵓ ⵓⵙⵙⴳⵯⴰⵙ ⵜⵖⵍⵉⴷ ⵜⵓⴳⴰ ⵉⵜⵉⵏ ⵉⴱⵅⵓⵢⵏ ⴰⵎ "ⵜⴰⵡⴽⴰ ⴷ ⴰⴽⵓⵣ ⵉⵖⵔⴷⴰⵢⵏ.." ⵖⵡⵉⴷ ⵍⵍⵉ ⵛⵛⵜⴰⵏ ⵜⵓⵎⵥⵉⵏ ⴷ ⵜⴰⵇⴰⵢⵉⵏ, ⴰⵔ ⵜⵎⵓⵏⴰⵏ ⵜⵜ ⵜùⵖⴰⵔⵉⵏ ⴷ ⵉⵎⵥⵢⴰⵏ ⵖⵡⵉⵏ ⴰⵖⴰⵔⴰⵙ ⵙ ⴽⵔⴰⵏ ⵜⵇⵇⴱⵉⵍⵜ ⴰⵔ ⵜⵓⵔⴰⵔⵏ ⵜⵜ ⴰⵔ ⴽⵉⵖⵏ ⴼⵍⵍⵏ ⵜ ⵓⵛⵛⵏ ⵉⵍⵎⴰ ⴰⵣⵍⵏⴷ ⴰⴼⴰⴷ ⴰⴷ ⵜⵏⵜ ⵓⵔ ⵢⴰⵏⵉ ⵢⴰⵏ.
ⵓⵔⴰⵔⵏ ⵏ ⵓⵚⵕⴹ ⵏ ⵓⵛⵛⵏ:

ⵏⵚⵕⴹ ⴰⵡⵏ, ⴰ ⵓⵛⵛⵏ ⴷ ⵓⵖⵔⴷⴰ

ⵏⵚⵕⴹ ⵉ ⵜⵥⵉⴽⴽⵉⵜ ⵓⵍⴰ ⴰⴱⴰⵖⵓⵖ

ⵏⵚⵕⴹ ⵉ ⴱⵓⴳⵍⴹⵉⴼ ⵙ ⵉⵃⴰⵃⴰⵏ

ⵓⵍⴰ ⵍⴰⵡⵃⴰⵛ ⴰⴷ ⴰⵖ ⴹⵕⴰⵏⵉⵏ

ⵏⵚⵕⴹ ⵉ ⵍⵅⵉⵔ ⵙ ⴷⴰⵔⵏⵖ

ⴰⵎⵉⵏ ! ⵏⵚⵕⴹ ⵉ ⵜⴼⵓⵏⴰⵙⵉⵏ ⵓⵔⵓⵏⵉⵏ.

ⵍⴷⵉⵢⴰⵎⵜ ⴰⴹⴰⵕ

ⴰ ⵜⵉⵏⴱⵔⴰⴽ ! ⵓⵔ ⴰⴽⴽⵯ ⵏⵣⵔⵉⴱ ⵓⵍⴰ ⵏⵖⴰⵡⵍ ⵎⴰⵏⵉ.

 ⵏⵚⵕⴹ ⵉ ⵜⵥⵉⴽⴽⵉⵜ ⵓⵍⴰ ⴰⴱⴰⵖⵓⵖ
 ⵏⵚⵕⴹ ⵉ ⴱⵓⴳⵍⴹⵉⴼ ⵙ ⵉⵃⴰⵃⴰⵏ
 ⵓⵍⴰ ⵍⴰⵡⵃⴰⵛ ⴰⴷ ⴰⵖ ⴹⵕⴰⵏⵉⵏ
 ⵏⵚⵕⴹ ⵉ ⵍⵅⵉⵔ ⵙ ⴷⴰⵔⵏⵖ
 ⴰⵎⵉⵏ ! ⵏⵚⵕⴹ ⵉ ⵜⴼⵓⵏⴰⵙⵉⵏ ⵓⵔⵓⵏⵉⵏ.
  ⵍⴷⵉⵢⴰⵎⵜ ⴰⴹⴰⵕ
 ⴰ ⵜⵉⵏⴱⵔⴰⴽ ! ⵓⵔ ⴰⴽⴽⵯ ⵏⵣⵔⵉⴱ ⵓⵍⴰ ⵏⵖⴰⵡⵍ ⵎⴰⵏⵉ.
ⵏⵚⵕⴹ ⵉ ⵡⵓⵛⵛⵏ ⴷ ⵓⴱⴰⴹⵓⴹ ⵙ ⴰⵢⵜ ⵀⵎⵎⴰⵏ.
ⵏⵚⵕⴹ ⵉ ⵓⵖⵔⴷⴰ ⵓⵍⴰ ⵜⵉçⵉⴽⴽⵉ
 ⵓⵍⴰ ⵍⴰⵡⵃⴰⵛ ⴰⴷ ⴰⵖ ⴷ ⵓⵔ ⵍⴽⵎⵏ
 ⵓⵛⵛⵏ ⵢⴰⵏ ⵜ ⵉⴳⴰⵏ
 ⵢⴰⵏⴼ ⴰⴹⴰⵔⴰⵙ.
 ⴰⴷ ⵣⵣⵔⵉⵖ ⵉⴷⴰⵍⵉⵡⵏ ⵏ ⵡⵓⵍⵍⵉ

ⴰⵔⵣⵣⵓ ⴰⴷ, ⵉⵡⵉⵖ ⵜ ⵉⴷ ⵅⴼ ⵓⵔⴰⵔⵏ ⵍⵍⵉ ⵜⵉⵡⵏⴰⵏ ⵖ ⴰⵢⵜ ⴱⴰⵀⴰ ⵓⴷⵔⴰⵔ , ⵙ ⵢⴰⵜ ⵜⵎⵢⴰⴷⴰⵙⵜ ⵉⴳⴰⵏ ⵜⴰⵎⴰⵜⴰⵢⵜ ⴷⴰ ⵉⵙⵎⵓⵏⵏ ⵉⵏⴳⵔ ⵜⵍⴹⵉⵡⵉⵏ ⴷ ⵜⵔⵉⵔⴰ, ⵅⴼ ⵙⴰⵡⵍⴹ ⴳ ⵉⴼⵔⴷⵉⵙⵏ ⵏⵏⵙ ⴰⴽⴽⵯ, ⵉⵡⴰⵜⵙⵏ ⴰⴷ ⵜⴻⵜⵜⵢⴰⴽⵣ ⵜⵓⵎⴰⵏⵜ ⴰⴷ ⴳ ⵡⵓⴷⵎⴰⵡⵏ ⵏⵏⵙ ⵙ ⵓⵢⵏⵏⴰ ⵙ ⵍⵍⴰⵏ. ⵙ ⵓⵢⴰⴷ, ⵜⴰⵎⵢⴰⴷⴰⵙⵜ ⵜⴰⵎⴰⵜⴰⵢⵜ ⵏ ⵜⵍⴹⵉⵡⵉⵏ ⴷ ⵓⵔⴰⵔⵏ ⴳ ⵓⵔⵣⵣⵓ ⴰⴷ ⵍⵍⵉ ⵖ ⵙⴰⵡⵍⵖ ⴼ ⵉⵎⵉⴽ ⵏ ⵡⴰⵏⴰⵡⵏ ⴰⵛⴽⵓ ⵜⴰⵙⴳⴰ ⴰⴷ ⵏ ⴰⵢⵜⴱⴰⵀⴰ ⵓⴷⵔⴰⵔ ⵉⵏⴳⴹ ⴱⴰⵀⵔⴰ ⴹ ⵜⵎⵢⵓⵔⵉⵏ ⴷ ⵜⵓⵙⵙⵏⴰ ⴹⴰⵢⵏ ⴰⴼ ⵙⵜⵉⴹ ⴰⴷ ⵙⴰⵡⵍⴹ ⴼ ⵉⵎⵉⴽ ⴹ ⵓⵔⴰⵔⵏ ⴰⴷ, ⴷ ⴰⵢⵜ ⴱⴰⵀⴰ ⵓⴷⵔⴰⵔ ⴰⵔ ⵖⵉⵍ ⴰⴷ ⵎⵉⵛⴽ ⵏ ⵓⵔⴰⵔⵏ ⴰⴷ ⵢⴰⴼⵓⴹⵏ ⴰⵡⵉⵏⵜⵏ ⵉⵎⵣⵡⵓⵔⴰ ⵙ ⴷⴷⵓ ⵡⴰⴽⴰⵍ.

== ⵜⴰⴱⵉⴱⵍⵢⵓⴳⵔⴰⴼⵉⵜ ==
[[Taggayt:Amgrad iqqand ad igiddi]]
[[Taggayt:Amgrad ixṣṣa t ad itwikifya]]
