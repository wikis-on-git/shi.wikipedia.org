[[Afaylu:Ixf n ungi - tullist tamazight- elmasoudy mohamed - 2021.jpg|vignette|Addal n udlis ''Ixf n ungi'' -2021 - tullist tamzight - Lmsɛudi muḥmmad]]Ilul usnflul ilan azwl n '''''Ixf n ungi''''' i umara amaziɣ d umdyaz [[Lmsɛudi Muḥmmad]]. Ɣ usggʷas 2021 ig usnflul ad win tullist tamaziɣt, issufɣt id [[Asinag Agldan n Tussna Tamaziɣt|usinag agldan n tussna tamaziɣt.]]<ref>Asfsr umḍin n udlis asdawan - [https://www.e-slu.ma/livres/ixf-n-ungi/ "Ixf n ungi"]</ref>

Ig usnflul n tullist tamaziɣt, asnflul wis kṛaḍ lli yura umara [[Lmsɛudi Muḥmmad]], gis 88 n talɣa, ig adlis amṛwaṣu ɣ tɣzi nns awd turrut nns, isman 18 n tullist tamaziɣt igzzuln, ittyura s iskkiln n tfinnaɣ.

== Addal ==
Udm n udlis iẓlit [[Asinag Agldan n Tussna Tamaziɣt|usinag agldan n tussna tamaziɣt]], stin as aklu imɣdiddi iɣusn, g udm amzwaru, llan gis igzzayn ilibikn d iskkiln n tfinnaɣ, f iggi s sin ikʷlan awraɣ d uzggʷaɣ, ɣ uflla n udm amzwaru illa umatar n usinag agldan n tussna tamaziɣt, d wassaɣ n umara, d uzwl n udlis, ɣ izddar n udm ad, illa usggʷas n usufɣ n usnflul ad. Ɣ ḍaṛat n udlis ( udm wis sin ), illa uzgzl n iḍṛiṣn ɣ illa  untim n tullisin akkʷ, s tutlayt n taɛṛabt d tutlayt tmaziɣt, ili gis awd atig n udlis igan 30 n drhm.

== Asktur n udlis ==
Izwiln n tullisin illan ɣ usnflul:

''Azal n iḍ - Tayri tamaynut - Ɣ mnid n tmttant - Urarn n uẓẓiẓn n tmlsit - Nkkin inigi - Aglmam n taḍfi - Tanmmirt nnk (nnm) - Tarnnawt - Tabrat - Tabukaḍt - Lmanḍa - Taɣnja n unẓaṛ - Anaw n umnid - Tagrst - Amẓluḍ - Dadda - Tikṣṣad - Aklu n tmmara .''

Iklli ittyuran f udm wis sin n udlis, antim n tullisin igzzuln n ixf n ungi ittyuran s tutlayt tamaziɣt.

Ssutln t awal f kigan n tudmawin n tudrt n ufgan, gan t asidd f yan wanaw n tirra n tullist tamaziɣt. msasan  iskkiln d iwaliwn mmaɣn af ad sulfn aswingm d inuraz ngr tugtt n isyafatn. s uzgzl, tullisin ad timaziɣin gan t anaw asklan yusin s uɣanib nns iman n tfganit.

== Amara ==
[[Afaylu:Tawlaft n umara d umdyaz amazigh - elmasoudy mohamed.jpg|vignette|Tawlaft n umara [[Lmsɛudi Muḥmmad]] d umdyaz [[Mbark Koko]].]]
Amara [[Lmsɛudi Muḥmmad]], ilul ɣ usggʷas n 1991 ɣ tmnaḍt n tmzgadiwin tasga n cicawa, g udwwaṛ n [[umdiɣr]], iɣra tasusyulujit ɣ tsdawit g [[Agadir|ugadir]], ifk anzgum nns i tussna tamaziɣt d tutlayt nns, yara kigan n idlisn, yumẓn mnnawt tsmɣurin tinamurin.

Idlisn lli yura umara amaziɣ [[Lmsɛudi Muḥmmad]]:

* Adlis n tmdyazin - ''Amwan n wawal'' - iffɣ d ɣ usggʷas n 2013, yumẓ tasmɣurt n tbadut tis snat 2M TV n usnflul n tskla n iɛrrimn. isman kigan n tmdyazin isawaln f kṛaḍ wantimn : tamagit - tudrt - tayri.
* Adlis n tmzgunt - ''[[Taydrt n uswingm]]'' - lli yumẓn tasmɣurt n tskla tamaziɣt n usinag agldan n tussna tamaziɣt, ɣ usggʷas n 2020, ɣ anaw n tskla n umẓyan.

== Imikk ɣ tullisin n udlis ==

=== '''''N'''kkin inigi'' ===
Nkkin inigi...iɣ a diti iḍṣṣa baba ar iyi ittini ‘’ inigi n tmaziɣt ‘’ tazdayt d yan imnɣi izri ɣ umzruy...

Aḥudri amaziɣ s waṭṭaṣ...

Azgn n tussna...azgn n umassn...azgn n urgaz...azgn n usgd...azgn n tɛilmanit...d kigan n tudart inu giɣ war asgd...

Azgn n tbudrart d uzgn n tɣrma...

Nkkin ur giɣ zɣ mani ula yat...ur iyi tumi tɣrmtt, ur iyi issn udcaṛ...ɣ tɣrmtt, nniɣ d ugayyu inu : ‘’ giɣ abudrar .‘’ ɣ tmazirt nniɣ :’’ giɣ aɣrmi ...’’ ɣ umggaru jliɣ hlli gratsn...      

Tmmuɣra inu tmduda...ar fttuɣ s uskkal d tkṣṣaḍ, ur ssnɣ mad zɣ kṣuḍɣ, a walaynni llant tkṣṣaḍ ɣ ugʷns inu...mayad ssmɣin t giti tasutin f tasutin...

Kṣuḍɣ zɣ ṛbbi ( akuc )...zɣ influsn...zɣ anlmad, d zi bab n twwuri inu...nkkin ɣ mnid nnsn ur giɣ yat...tussna inu waxxa ur tgi yat dari, ur ẓḍaṛɣ ad sis bzzizzɣ awal inu f tmɣart inu d tarwa inu...wann ad  bdda flla isbzzizzn awal nns...wad waxxa tdrus tussna nns tg tmusni nns imikk, iẓḍaṛ ad d flla issftu awal nns...

Taflst ngr iyi d ugayyu inu ur akkʷ tlli ...inna ɣ lliɣ ar ẓṛṛaɣ ixf inu drusɣ, atig inu idrus mnid n kra iga tt yan ɣ tama inu...ɣ tudrt inu tlla giti tmragt, zɣ tmɣart inu lli dari igan kulci ( yimma d ultma d tmddakkʷlt, llan darsnt maṛṛa n izrfan ), waxxa ɣikan ar ttiniɣ mas d nkkin ad as d yiwin maṛṛa n tmukrisin ad...tabṛṛanit tga tamazirt inu ur dari amur inu, maṛṛa n imucan dwrn flla...awd taddart inu d tgmmi inu, d tgmmi n tawja inu...ula tudrt nttat ad igan dari tabṛṛanit tamqqrant...

Ur ssnɣ is tfulki tudrt...tga ad gis iddr yan...ad ukan ssnɣ mayan, afiɣ d mayad icqqa flla.

Nkkin inigi amaziɣ...ur dari tamagit, ula ur dari tazdayt d mani, awd ur dari amur...

Zɣ yifḍ n tasutin, akal ad lli ɣ ddrɣ lli mi llan iwtta nns ɣ iggi n ddunit, lli illan ɣ lxṛayṭ, kra n lxṛayṭ maci qqaḥ nnsnt...acku kigan a issfḍn assaɣ inu zɣ lxṛayṭ nnsn...ifḍ n isggʷasn, nkkin ur ufiɣ ad smunaɣ igʷzman ad d tbḍit ad, ɣ yat tawalt...

Maṛṛa zɣ akud ann...akud lli ɣ iyi bḍan, ftan ar siti skarn a inna ran...waxxa kullu izri mayad ɣ iggi n ugayyu inu ur ẓḍaṛɣ ad skrɣ yat i ugayyu inu ẓṛɣ mad iyi yaɣn...

Kigan n tglda lli izrin ɣ wakal ad, lli ibnan i ixf nns tiɣrmin tsmun urɣ d idrimn i ugayyu nns, nkkin ɣ iggi n iɣʷṛaḍ inu af tbna tagldit nns, d zɣ idammn inu as d idḥi urɣ d idrimn...d tmbṛaṭuṛiyn lli illan ɣ wakal inu, nkkin ad yusin tisutar nns...

Isggʷasn ggutnin ayad flla izrin...mmaggarɣ d kigan n zzalt d tmukrisin lli d iwin willi ur iyi iḥmln, tmdi iyi lmut d tmmara d kigan n tṛaḍ d imnɣan, mayan yucka d zɣ ufus n tgldiwin lli d immattin ɣ iggi n iɣʷṛaḍ inu nkkin...ɣ umggaru ar ttasiɣ imikk lli d iɣaman zɣ idammn inu d tmagit inu, ar ttɣawalaɣ adrar ad gis ddrɣ rkʷsaɣ gis, ad ḥḍuɣ amzruy inu d tmagit inu...ad d ukan zɣ gis ggʷzaɣ wḍḍṛɣ kullu mad ḥbiɣ, d mad smunaɣ, d mad bniɣ...

Tlla yat tawalt ar tsawal s tflst f tmagit inu d umzruy inu, tawalt ad nnan tt kigan n igdudn yaḍnin tga tt  : ‘’ar ttrnnawaɣ kigan n imnɣan iɣ lliɣ ɣ ubaraz n ṭṭṛaḍ d iggi n wakal, ad ukan ggiwrɣ dar tfrawin n tsrtit ar kullu ttlwaḥɣ tirrugza inu...ar d nit ttwrriɣ s tsqqi, s udrar lli igan tamagit inu d umzruy inu....

Waxxa llant tglda iliḥ tiyyaḍ...ɣamaɣ nkkin ffuɣaɣ amzruy, ur illi wassaɣ inu iggi n lxṛayṭ n wakal...ur ssnɣ maxx a illi ɣ  a diti tskar tudrt mayad s  tmmara d uxccan ? d maxx a illiɣ a diti skarn middn yaḍnin mayad zun d iɣ iyi ufn d iɣ iyi ugrn  ?

Waxxa giti tayri n tudrt d tussniwin d isgdan lli s umnɣ uggar n id bab nnsn...waxxa fkiɣ idammn inu bac ad awsaɣ ad ilin isgdan ad ... ur ssnɣ maɣar  ?

Ur sar ttuɣ taɣawsa tamzruyt lli f sawlnt tglda n iggi n wakal qqaḥ, ttyura ɣ idlisn n umzruy s ifassn n irgazn n umzruy ixatrn...

Tad awn bdrɣ taɣawsa yad ḥuma ad iyi tjujji abrray lli giti illan sul ukan ittffin

Idammn...

Ɣ tizi n imnɣi amaḍlan wiss sin, munn d willi igan yan ufus willi irnan  imnɣi, ftun ar ttaran iwtta ɣ tnfulin, ar aṭṭun akal d tmizar zun d kra n ugzzum n lgaṭṭu...

Ibdd yan unmɣur zɣ gisn isrs yat tzɛkunt ɣ iggi n isggʷi, tili gis yat tahra...ẓman inmɣurn...mad iga ɣad ay amddakkʷl ? ismaqql unmɣur ɣ walln nnsn ar iḍṣṣa, inna : ‘’ inigi amaziɣ a yan ‘’ !

Zɣ akud ann...ur sul illi wassaɣ inu ɣ iggi n tudrt d wakal d idlisn n umzruy.

Ikad ad giɣ nkki inigi amaziɣ lli d iḍṛn zɣ idrarn lli ɣ iyi usin azaɣar inu, ftuɣ isggʷasn ayad rkʷsɣ rwlɣ...swuriɣ ɣ uṣfaḍ n ihakusn, giɣ amsmiri ɣ yat lqhwa...

D swuriɣ ɣ izlman n tkccuḍt...skrɣ kigan n twwuriwin ihrcn...lli ɣ swwuriɣ ɣ ugayyu inu yan imikk, munaɣ d tyumi d tmaynut n uzmz ad... ɣriɣ lmdaɣ, kcmɣ kigan n tsdawin...ackn d gin iyi d uxmmas darsn, gin iyi ngr lqqʷṛṭaṣ nnsn d ijnway nnsn...ɣ imnayn gan iyi ɣ umzwaru ɣ kra n imnɣi...ɣ twwuri fkan iyi tiwwuriwin lli icqqan...

Lli ɣ giɣ amaray... kkiɣ tt inn kra iga tt tadggʷat t dari illan, ur a fttuɣ s lqhwa bac ad ggiwrɣ ar ttaraɣ sunfuɣ, acku ar iyi ttawin s yat tsga nnsn, ar nn giti ttffin ssmm nnsn d lḥsd nnsn, nkkin lli iɣran tili dari tussna...ar siti tturarn ar tt hḍaṛn s tmagit inu, d wassaɣ inu, d uẓuṛ inu...a illi ɣ iyi sslkmn s ubaraz n tkṣṣaḍ zɣ tawalt ‘’ amaziɣ ‘’ ar tt fllati ttinin zund iɣ a iyi sis kkṛḍn ‘’ tgit baṛbaṛus ?’’.

Udjan iyi ad kṣuḍɣ zɣ maṛṛa...awd gʷma ar zɣ giti ittikṣaḍ...udjan aɣ a nn ttikṣaḍ gratnɣ, yan ikṣuḍ yan ɣ ugʷns n tgmmi lli igan yat...

Nkkin inigi...’’ inigi n imaziɣn ‘’ iklli ifulkin dar baba ad iyi t ig s wassaɣ...

Azgn n tussna, azgn n tmusni, d uzgn n umaray, d uzgn n tgduda, d uzgn n tsrtit, d uzgn... azgn n maṛṛa ma illan...ar ttmragɣ zɣ maṛṛa...awd imma d baba iɣ rad asn nniɣ ‘’ ḥmlɣ kʷn ‘’d zɣ tmɣart inu ar tt mragɣ ad as iniɣ awal icnan mlɣ as ma illan g jaj n wul inu...tɣal nit is ur giɣ amya...d zɣ bab n twuri inu lli iyi ittinin ‘’ bu uqrru ‘’. waxxa issn a illi as ttiniɣ is idus, is dari azrf. ma rad tskrt, waxxa kullu mayad, nkkin ad igan agzzum n tmagit lli iffɣ umzruy d tjuɣṛafit...d usgd, d tyumi, d trlli, d tnfalit, d tgldant...ɣil ad ar ukan sul tlliɣ s ugzzum inu lli ɣ imun mayan.. 

== Tiɣbula ==
<references />
[[Taggayt:Amgrad ixṣṣa t ad itwikifya]]
