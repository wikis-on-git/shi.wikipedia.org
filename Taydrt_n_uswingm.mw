[[Afaylu:Taydrt n uswingm-2019-elmasoudy mohamed.jpg|vignette|Addal n usnflul n ''Taydrt n uswingm'']]
Tga '''''Taydrt n uswingm''''' yat tmzgunt n taydrt n uswingm, n umara d umdyaz [[Lmsɛudi Muḥmmad]] s tutlayt tamaziɣt, tg zɣ tiẓṛigin n tzlɣa n tirra n imaratn s tmaziɣt. iffaɣ d usnflul asklan ad ɣ usggʷas n 2019.

Tga tmzgunt ad asnflul asklan wis sin dar umara, ig udlis n tmzgunt amṛwaṣu, isman udlis 90 n talɣa, ma ittggan 45 n tnfult, ilin t gis snat tmzgunin n wazzann, ttyarant s uskkil n [[Tifinaɣ|tfinaɣ]] d uskkil n [[Agmmay alatin n tmaziɣt|tlatinit]].

Tawlaft n udmawn n udlis tẓli tnt tzlɣa n tirra n imaratn s tmaziɣt, tg i udm amzwaru aklu umlil ɣ llan kṛaḍ ijjign n tafukt, d yan [[Agḍiḍ|ugḍiḍ]], yili f udm amzwaru n udlis assaɣ n umara d tamatart n tzlɣa n tirra, ittyura fllas uzwl n tmzgunt s uskkil n [[Tifinaɣ|tfinaɣ]] d uskkil [[Agmmay alatin n tmaziɣt|alatini]]. ɣ udm wis sin, iṭṭf aklu azggʷaɣ, tili fllas tawlaft n umara, d twwuriwin nns tisnflulin, ili gis ula atig n udlis igan 30 n drhm.[[Afaylu:صورة شخصية للشاعر و الكاتب المسرحي و القصصي محمد المسعودي.jpg|vignette|صورة شخصية للشاعر و الكاتب المسرحي و القصصي محمد المسعودي2018]]

== Asktur n udlis ==
[[Afaylu:صورة شخصية للشاعر و الكاتب المسرحي و القصصي محمد المسعودي2018.jpg|vignette|صورة شخصية للشاعر و الكاتب المسرحي و القصصي محمد المسعودي2018]]

* '''Talɣa 1:''' assaɣ n umara, d assaɣ n tzlɣa n tirra, d uzwl n tamzgunt, awd dépôt légal. d isbn, d usggʷas n usufɣ 2019. d tadrawt lli t id issufɣn.
* '''Talɣa 3:''' iga  gis umara tarzzift i sin wazzann mi irzzf timzgunin.
* '''Zɣ talɣa 4 ar talɣa 5:''' yura gisn t umara tamzwarut n udlis, isawl gis f tẓuṛi d tskla n umzgun d watig dars illan ɣ tɣrma n ufgan, ifk yat tannayt f iẓuṛan n umzgun ɣ wakal n tmazɣa.
* '''Zɣ talɣa 6 ar 24:''' yura gisn t umara  yat tmzgunt n umẓyan ilan azwl n « tamdlut n twwargit » tamzgunt ad trur taɣḍft n umẓyan s tzdugi, ḥma ad issann atig n tudrt d watig n tzdgi  gis illan, ɣ ugns n iḍṛiṣn n tmzgunt llan kra n izlan n wazzan.
* '''Zɣ 25 ar 45:''' tamzgunt tis snat, tla azwl n « masin dtgmumt mafimal », isawln f yan uḥnjar amẓyan lli mi yiws mafimal allig iḥlm tiɣri lliɣ tt inn ikka ur iḥml tinml d islmadn nns, d ngr iḍṛiṣn n tmzgunt ann, llan kra izlan n umẓyan.

Snat tmzgunin ad fkan t i tskla tamaziɣt (taskla n umẓyan) yat tɣarast tamaynut ɣ tirra, ira zɣ gisnt umara ad iml i wazzan amaziɣ tannayt nns f tzdgi d tɣri, irarn as taɣḍft f kra n iskkinn lli ur ssnn illan addur.

== Amara ==
Amara [[Lmsɛudi Muḥmmad]], ilul ɣ usggʷas n 1991 ɣ tmnaḍt n tmzgadiwin tasga n cicawa, g udwwaṛ n umdiɣr, iɣra tasusyulujit ɣ tsdawit g ugadir, ifk anzgum nns i tussna tamaziɣt d tutlayt nns, yara kigan n idlisn, yumẓn mnnawt tsmɣurin tinamurin, zɣ gisn tamzgunt n « taydrt n uswingm », lli yumẓn tasmɣurt n tskla tamaziɣt n usinag agldan n tussna tamaziɣt, ɣ usggʷas n 2020, ɣ anaw n tskla n umẓyan.

== Imikk ɣ tmzgunin lli illan ɣ udlis ==
Ɣr yat tmzgunt zɣ tmzgunin lli illan ɣ usnflul ad amaziɣ ''Taydrt n uswingm'':

'''Tamdlut n twwargit:'''

'''Adɣar:'''

Tamṣṛit tamẓẓyant, ɣ tlla tggurt tacmlalt, zund iɣ tga  tiflut n yan umaḍal ur igin tadduyt nnɣ iggi n wakal. D

D snat  tmawayin timẓẓyanin ar d zɣ gisn  ttaggʷan udmawn n imudar tikklit ar tayyaḍ.

Tawlaft n umzgun s ddikur nns d imassn d tɣawsiwin gis itrsn, kullu mayan ifka udm n yat tmazirt tamaziɣt ɣ tddr yat tfruxt tamaziɣt tabudrart yaqqran ɣ tinml tifawt idrusn, zund tifawt n utwan, ɣ tuẓẓumt  n tmṣṛit ann tlla  yat  tgrtilt n waẓẓmay iɣzzifn, sswan  fllas kra n imssa uẓṭṭa, trsn fllasn kigan n urarn .

Ɣ tduli  ttyagaln  kra n itran fawnin.
[[Afaylu:Tirra alliance des écrivains en amazighe.jpg|vignette|tirra alliance des écrivains en amazighe-taydrt n uswingm - 2019]]
F tariwin ann n tmṣṛit, ttyagaln kigan n ihdumn n taḍu, d win lkttan iḍnin, wid inttln  aṣmmiḍ ɣ tgrst. ɣ tama n tgrtilt n waẓẓmay ittrs yan ifrssi ɣ llan kra n ifckan n itqqi, ilin f iggi n imssa urarn. aklu n tariwin iga imɣdiddi ifssusn.

'''Akud:'''  tadggʷat .

'''Udmawn:''' 

* Tanirt . 
* Tarakal .
* Tarabbut n uẓwan .
* Timɣrit tawssart .

=== Yunf usntl ===
'''Asddi amzwaru'''

'''Asanay amzwaru.'''

Tawssart, tggiwr  ɣ  yat  tawẓut:

Tddr yat tafruxt tamẓẓyant, tga  s wassaɣ tanirt. tamẓẓyant ad  tddr f iggi n yat  tmdlut  ilan  ikʷlan zund  win  taslit  n unẓaṛ.

  tkcm d tanirt tamẓẓyant  s ugʷns n tmṣṛit, tlsa timlsit nns tamaziɣt tazaykut, ar ttakʷi ɣ tuẓẓumt n tmṣṛit  tftu s iggi n tgrtilt  lli f  llan kigan n urarn,tggawr iggi n tgrtilt ar tturar.

  tawssart  : tanirt tḥml bahra iḍṣ, iɣ tfta s tinml  tili mnid  n tslmadt nns ar ttwarga mqqar d tssuki  alln nns, tawwargit  n uzal.  d zikk iɣ di tnkr  ar tsawal  d urarn nns akud ggutn, ar asn ttalls i twwargiwin lli  tẓṛa ɣ iḍṣ nns , tawwargit  ifulkin  immimn.

  tanirt  ar  bahra tturar s tugtt n urarn.

tanirt  tggiwr  iggi n  tgrtilt, ar tturar s urarn  nns, tarabbut  n uẓawan   tkcm s  umzgun  tggawr.

tarabbut n uẓawan  tggiwr ɣ  yat tsga yunnfn ɣ umzgun.

  awal  n  trabburt : sawl, sawl, a tanirt, ini  aɣ  mad tẓṛit ɣ twwargiwin nnm ?

  tanirt ar tsawal  s tamaccut nns (turartt ) :

  ẓṛiɣ yan  wasif  ɣ llan itran isufan ɣ tuẓẓumt n waman, mmrwin d  islman iwraɣn, ar di ttggʷzn  igḍaḍ isggann zɣ wis sa ignwan ar d tn inn  gʷmrn. macc iɣ iḍṛ kra n ujjig  iggi  n waman  xsin itran ilint tillas. irwas iyi wasif ann, asif lli ẓṛiɣ  ɣ tmazirt n baba amqqran. ẓṛiɣ urtan  ɣ llan  kigan  n ijjign s kra iga tt anaw  d kra iga tt aklu, ẓṛɣ  igḍaḍ ifkan  aẓawan  i tudrt  n tagant, ẓṛɣ izʷnkaḍ ar  ttirirn ar ttazzaln, mqqar nn aggugɣ i tujjutin  n ujjig  nkʷḍatnt, iwi aɣ tn dd uṣmmiḍ ar inxʷran  inu.

                                                

tarabbut  : d mit sul  ?

tanirt   :   ẓṛiɣ  yan ugḍiḍ ar itturar nttan d ubnkal amqqran, ẓṛɣ ixf inu lliɣ ɣ yat tagant bahra yuman ɣ llan kigan n waddagn d imudar, suɣ aman ɣ  yan ubazzr  mmi ɣusn waman nns.

tarabbut    :  ha,  ha,  ha,  ha,  agḍiḍ ar itturar  d ubnkal , timitar n tigira n tadduyt aya nn a tanirt.

tanirt        : yah abnkal igan umlil.

tarabbut    : ifiɣr umlil, maxx  illa  wanaw  ann ?

tarabbut    : d mit sul ?.

  tanirt tggiwr  ɣ tama n trabbut : 

  ffɣn d islman  zɣ wasif, lsn  timlsit  tazzgzat, fkn iyi yan  udlis  d yan uɣanib, d yat  tajddigt .

tarabbut   :  abnkal nttan mani ikka, mani s ifta ?

tanirt   : abnkal imnuḍa  iggiwr  ɣ usud  n ugḍiḍ, ign ugḍiḍ ɣ  tama nns.

tarabbut : ign  ubnkal  ɣ  usud maxx yumat ?  aywa d mit sul  ?

tanirt    : ẓṛiɣtn ar tturarn  s tirgit. ar allan ar ḍṣṣan. ur iyi ẓṛin, aggugɣ fllasn  macc nkk ar tn tannayɣ bahra. ldiɣ d adlis inu d uɣanib ar kkṛjɣ .

tarabbut : mad tkṛṛajt  ?

tanirt   : ar tkṛṛajɣ  yan umzil ar issimsad  tamagt,  tadggʷat ann ur d yuggi  wayyur . 

tarabbut   : ajjig lli s tnnit iḍṛ ɣ wasif mani ikka  ?

tanirt     : imun   dis  wayyur  ifl  d  tillas .

tawssart    :  ar ttalls tanirt  i twwargit  nns, ar as ssɣadn urarn, urarn nns ḥmln bahra tullisin  n tanirt, macc yan wass ukrnt  tillas tiwwargiwin n tanirt, flnt as d amṭṭa yan yiḍ.

tarabbut ar talla :   manwad,   uhu.

awal n trabbut   :  wah, maxx a illiɣ as ttyakarnt ?

awal yaḍnin n trabbut  :  tanirt tigllint  . 

tarabbut   : a tanirt, ma ira  umzil  tamagt lli issmsad  ?

tanirt  : ira a sis ibbi tagant, ixlu usud f  itrs  ubnkal d  ugḍiḍ.

tarabbut   :  mad am yukrn  tawwargit  ?  izd ayyur lli d ifln tillas  niɣ  amzil lli iran a ibbi tagant  ?

    tanirt tḥml bahra  tagant, ar tt issusum  unzwi n tzdugi, macc amzil ira a ibbi asɣar, ijdr s trgit nns asaɣur. tbdd tudrt  ɣ tagant, bddnt  awd  twwargiwin n tanirt mtlnt ɣ tillas munnt d wayyur.

tanirt : ass ann ad mnaggaraɣ d ufuẓaṛ n tagant, nsawl nkk  dis.

tarabbut    : man wad igan afuẓaṛ  n tagant  a tanirt ?.

tanirt   : uccn amllal, igat  uccn.

tarabbut  :  mad am inna ?.

tanirt   : inna iyi, iga fllaɣ ufgan zund tammurɣi d ikkan ignwan, ar iffal lhif aynna ikka  uḍaṛ  nns, ar aɣ issiwid  ɣ iḍ awd azal, iga tillas n twwargiwin nnɣ. ur  ifl adrar awd azaɣar, ur ifl ignwan  awd yilln, ur  ifl tagant  awd tanzruft  a inna  ɣ izri  iflt  iga iɣd n takat.

   s ills n trabbut  sawln igḍaḍ akʷin d  nnan :

   ismdudi taganin, ibbi targinin, iṛẓ isskʷla  f  nga usudn  n tarwa nnɣ, aman n wasif  lli  s tt inn  ikkan  ɣusn rkan, mani nra   mani  aɣ  sul  igan amaḍal ad sis nmmuddu ?

  akʷin  d  izʷnkaḍ d udadn nnan : 

  awd nkkʷnin   ncca takat n lqʷṛṭaṣ, inɣa tarwa nnɣ  inɣ kigan gitnɣ, ur nssn mani igan darnɣ.

sawln d igʷbar nnan : 

   s takat  as a ijddr ufgan, tansiwin nnɣ.

                                                                                                          '''(  txsi tfawt ɣ umzgun .)'''

'''                                                                                                                asanay wis sin''' 

'''                                                                                                   (  trɣa tfawt  drusn ɣ umzgun.)'''

tarabbut n uẓawan    ar  tsmurig : 

a tanirt  tla ayt mas,

      tlla tgllint tgn  ɣ tillas.

a tanirt ifl wayyur,

tɣʷma afus nns,

s uklu n urur. 

a tanirt  ifln adlis, 

icc as t uɣrda umras.

tarabbut n uẓawan ar tsmurig   : 

              “tamdyazt n '''faṭima tabaɛmṛant'''”

-nusi tikḍut ar nn ttaggʷa turtatini, 

-ay ajjig aḍu nnk kigan aɣ t ufiɣi.

-isɣarn  d waman ay munn d laman,

-uzunn zdinin ijddign nnun,

-ad iyi nn igan aḍaṛ,

-a illiɣ tnd nẓṛa,

-izd awddi ka nugga.

isaffn  nginin iɣ awa ign  yan,

-ar issflid i waman iḍṣ nns izga,

-iṭṭṣ amzwaru  yuda .

-han ajjig d waman  ur jju ngaran,

-awd assklu n waḍil mka d izuzwa,

mun awddi ka trga .

ar nn ttmnid  yan uzʷnkḍ ad mẓẓiyn

-illa  tama n mas 

-ad t ur iẓẓmu yan ajjitn

-ar itturar ar isḍṛmus ajjitn

-a issn manik  ar iɣ izzga tifrdi nns

-ar nssflid i tizzwit

-tnkr zikk sul illas lḥal

-han tammnt ad tnt isazzaln .

(txsi tfawt .... illas umzgun tizi drusn bahra trɣ tifawt)

   iḍṛ d kra zɣ uflla. iḍṛ ɣ  tuẓẓumt n umzgun.tnkr d tanirt  zɣ iggi n tgrtilt, tazzl ad tẓṛ ma iga mayan d  i ḍṛn.

turartt ayan (agḍiḍ )

tumẓtt tanirt ɣ gr ifassn tnna :  

agḍiḍ yaḍn ayad d iḍṛn  zɣ usud nns, ittyagas igllin .

  trɣa tifawt ilan aklu azggʷaɣ ɣ tuẓẓumt n umzgun  ɣ illi ɣ tbdd tanirt, tg  fllas  tifawt  tasutlt  tazggʷaɣt, tssfal trabbut ɣ imurig  : 

-agḍiḍ ad ittyagasn 

-lli d iḍṛn zɣ ignwan

-tgt tanirt ɣ gr ifassn 

-yan ufgan ad t yutn 

-s tawwunt n ifassn

-mad gis ran, ini

ini mad ran 

-ay agḍiḍ ittagasn 

-smurig izlan 

-tllit ɣ ufus iḥnnan

-ay imal iɣudan 

-smd agḍiḍ fk as ussan

-ad gn ussan fulkinin.

  awal n tḥnjart ɣ tuẓẓumt n umzgun. ar ttru imṭṭawn. tṛẓm i wazzar nns.

ayyaw, ayyaw, ayyaw, mad k yaɣn ? mad k yutn ?.

  ar talla tanirt, tffi amṭṭa, tnkr d s dars tawssart, tamẓ as afus s udɣar  lliɣ rad tgn.

                                                                                                       '''( txsi tfawt ... ili umzgun ɣ tillas )  '''

'''                                         '''

'''                                                                                                               (trɣa tfawt  ɣ umzgun)'''

'''asddi wis sin'''

'''asanay wis kṛaḍ  :'''

'''                                                                                                                 trɣa tfawt ɣ umzgun'''  

  tggiwr trabbut ɣ yat tawẓut  n umzgun  ɣ llant  kra n tillas idrusn. macc tifawt  tlla f snat tḥnjarin  timẓẓyanin.

tamrarut n tanirt :  iḍṛ d zɣ uflla, ittyagas igllin.
[[Afaylu:Prix-tirra alliance des écrivains en amazighe.jpg|vignette|tirra alliance des écrivains en amazighe-2019- taydrt n uswingm]]
tarakal  yat tfruxt ilsan tmlsit irkan tg tacaxcant, tggawr ɣ tama n tanirt.

tarakal   :  nkkin ad t yutn. 

tanirt     : maxx   mad  am iskr ?

tarakal  :  ar ismurig  amarg  ihrcn.

tanirt    :  ma  ittini ?

tarakal : ar  iyi  issiwid, ar iyi izziwiz.

tarabbut  n uẓawan   : 

-agḍiḍ ar ismurig 

-ar yalla ar itturar

-f tagant mmi ibbi usɣar 

-ar yalla s izlan

-f yill war islman 

-agḍiḍ ar  ismurig 

-f ujjig  war ikʷlan

-ar yalla s uẓawan

-f yiḍ war  itran 

-agḍiḍ ar ismurig 

-f wasif war  aman 

-ar yalla ɣ ignwan 

-inɣat fad n waman.

  tfss trabbut  n uẓawan, snat tfrxin  ann ggiwrnt ɣ iggi n ugrtil  ɣ tuẓẓumt n umzgun, ar sawalnt.

tarakal   :  mad  tskart   ɣ tillas  ad, ur  dim  illi yan ?

tanirt       :  tamṣṛit  inu  ayad  riɣ ad  gnɣ.

tarakal   :  mad  am gan s  wassaɣ ?

tanirt   tusi  agḍiḍ ɣ gr ifassn nns tnna : 

giɣ s wassaɣ tanirt.

tarakal :  kmmin tgit tanirt  n ignwan, nkk giɣ tarakal.

tanirt    :  kmmin a yutn agḍiḍ,  tutt  sis akal ?

tarakal   :  nkkin  a  yutn nɣaɣ imudar  d igḍaḍ n tagant  akkʷ lli s tt inn ikkan.

tanirt  :    maxx ay afgan ur ifulkin ?

tarakal   :  adis inu a iran, ur t igum yat. adis  n wakal  ur t igum  yat, immaɣ a ig ma illan  d wakal . 

tumẓ tarakal aɣʷmmir  n tanirt  tsawl tnna : 

tarakal   : is trit  a tanirt, ad iyi  tawst ?

tanirt      :  ma ɣ rad am awsaɣ ?

tarakal   :  riɣ  ad iyi  tawst, ad d nrar ayyur. 

tanirt     :   ayyur ?

tarakal   : yah  ayyur, intl fllaɣ tifawt nns, iflaɣ d tillas nns, maxx  ifulki  umaḍal iɣ iddr ɣ tillas ?

tanirt   :  ma mmi  trit  ayyur  kmmin ?

tarakal   :  riɣ t ad  iyi  d irar tayssa n yill, baca  ad d imun d tɣrrabut inu, riɣ tt ad sis mmudduɣ s taganin yaḍnin.

tanirt  :  mad mi trit  taganin timaynutin.

tarakal : riɣ  tnt, tlla  ɣ inn imma  kigan n isggʷasn  as tt ur ẓṛiɣ.

   ifaw wasid  azggʷaɣ f udm n tawssart lli  ikmmln i tullist :

tra taganin ann, ad gisn taf  mad  takka i wakal, ma ɣa tbbi isɣarn yaḍnin tgʷmr imudar yaḍnin, is ttum is tga s wassaɣ tarakal, adis n ufgan  lli jju ur yuwda.

ar  tsmurig trabbut   : 

- a tullist  n ibaḍan

- ɣ  yills n tarakal

- a tanirt tigllint

- lli yumnn iwnnan.

                                                                                                                  '''( ḍṛnt tillas f umzgun  )'''

'''                                                                                                                (  tfss trabbut  zɣ imurig   )'''

'''asanay wis kkuẓ'''

'''                                                                                                                (txsi tfawt ɣ umzgun trɣ )'''

tanirt    :  ur jju tẓṛit innam, tɣamat giti tbbit tasa inu.

tarakal  : rad iyi tawst ?

tanirt  : manik s rad am awsaɣ ?

tarakal  : nnan iyi tgit tanirt, illa darm iman n tudrt, ar tsawalt s wid mmutnin, tsawlt d imudar,tgt tanirt ar tkkat ignwan.

tanirt   : macc ukrnt tillas tiwwargiwin inu, tizi lliɣ immudda wayyur. iman inu imrrt s ma ijṛan i tagant  s tmagt n umzil, iman  inu iga win imudar  d  igḍaḍ d ijjign  ittyagasn.

tarakal  : ur darm mas a iyi ttawst ?

tanirt  :  rad am awsɣ, riɣ tizi n uswingm.

   ar  tzzigiz  tanirt  ɣ tuẓẓumt n umzgun  ar tfttu ar di ttacka, ar tswingim   :

  llan kigan  n isqqsitn. 

tarakal   :  yah, kigan  n tɣawsiwin ann ɣ inn ɣ taganin ann.

tanirt :  maxx a illiɣ immudda wayyur ? mad  km d yiwin  s twwargit inu ?.

tarabbut n uẓawan :

- ɣ inn ɣ taganin 

- iɣbula d tagrinin 

- ittyagas ugḍiḍ igllin

- tarakal  mmi ibaḍan 

- tla adis amqqran

- tukr tudrt i imudar

- immudda wayyur ifl tillas

- yuzzl umzil s tukkṛḍa.

inaẓuṛn n trabbut  d tanirt, ar fttun ɣ umzgun, tamsult n umzgun tmdudi s twada, ar  saqqsan  ftun ackn d, ar swingimn.

tbdd tanirt zɣ  twada, bddn dis inaẓuṛn, tsawl tanirt tnna : 

rad dim munɣ awiɣ  km s dar innam. 

tarakal :  tidtt as tsawlt ?

tanirt   : yah.

tili tɣlaɣalt  ngr  inaẓuṛn, gn urarn n tanirt  taɣʷyyit, nnan :

tamucct : han  ur d amarg  n immis ad s tt inɣan, is a tsiggil amaḍal  yaḍn d  taganin maɣa tssrɣa takat, tbbi isskʷla nns, ad s tt ur tamnt.

agḍiḍ   : iɣʷẓan  am umucc, afgan ihrc. ad t ur tamnt.

tarakal  : ur igi mayan ɣikan lli tnnam.

tanirt   : ufiɣ afssay  n mayad 

tarakal : mad t igan ?

tanirt : ad am d awiɣ innam ar ɣid .

tarakal   : macc ɣid  ur  sul gis llint twwargiwin nnm, ur sul  ɣid  tudrt. 

tanirt   : tlla sul dari yat twwargit . 

tarakal : mad s tt igan ?

tanirt : imudar inu.

tarakal : urarn nnm, maɣ rad ddrn.

tanirt : rad ddrn ɣ tmṣṛit inu.

tarakal   : nkk d immi mani  ɣ rad nddr ?

tanirt : rad tddrm  ɣ twwargit inu.

tarabbut   n   uẓawan : 

awal 1 :    

- yiḍ iɣzzif 

- ayyur  ifl  tillas.

- abnkal illa ɣ usud

- tawwargit n tudrt 

awal 2 :

- tanirt  tddr ɣ twwargit 

- tdru  awal  nttat  d turartt.

                                                                                                     '''( ifaw umzgun s tfawt idrusn  )'''

tamẓ tanirt afus  i tarakal, tawitt s dar tggurt  tacmlalt tṛẓm taggurt  tsawl tanirt tnna : 

  ɣid a igan  taggurt  ittawin s dar immim, kcm dis tddut. 

   tkcm tarakal d tiflut  ann, tffɣ tawwargit.tackid tanirt  s dar  urarn nns ar  disn tsawal.

a tamucct inu ay agḍiḍ, ur sul illi  mad kʷn issiwidn ɣ tmṣṛit inu.

ar ttsutul tanirt i urarn  nns illan ɣ iggi  n tgrtilt ɣ tuẓẓumt n tmṣṛit.

tanirt ar tsmurig  :

tikrut inu igan tawraɣt

ar tssa ɣ tmda waman 

itrs ugḍiḍ f iɣʷṛaḍ nns.

tarabbut awd nttat ar tsmurig : 

tawwargit n tanirt

tssiwrrid ayyur i tillas

tnkr tgn  d urarn 

a illiɣ iffu uzal n wass

    tfaw tfawt iggutn  amzgun, tmmatti tawssart tffɣ tamṣṛit tfss trabbut zɣ uẓawan,tsawl tnna : 

    sawl  a tanirt ini aɣ, is am d yiwrri wayyur ? is am d rurnt tillas tiwwargiwin ?.

tanirt   : iwrrid wayyur, iṭṭay  tillas, tɣama dari  twwargit  igan  tinu. sar fssaɣ f ma igan aṭṭan i tzdugi inu. 

    bṛṛmn  inaẓuṛn n trabbut s dar ugdud n umzgun nnan :

fkat  ṛṛcc n ifassn

ajj at  azzann imẓẓyann nnun ad darnɣ ɣlin s umzgun.

tsmand tanirt urarn nns, tfktn  i wazzann ann tbḍu asn urarn. tbṛṛm nn tanirt d tawssart d tarakal d inaẓuṛn  n trabbut  s dar ugdud knun, fkn  as azul, ar  ttsutuln  ɣ  tmsult n umzgun, ar tn  inttl usntl, ar txssi tfawt imikk s imikk . 

== Ɣṛ uggar ==

=== Idlisn yaḍnin n umara Lmsɛudi Muḥmmad ===

* Adlis n tmdyazin - '''''Amwan n wawal''''' - iffɣ d ɣ usggʷas n 2013, yumẓ tasmɣurt n tbadut tis snat n usnflul n tskla n iɛrrimn. isman kigan n tmdyazin isawaln f kṛaḍ wantimn : tamagit - tudrt - tayri.
* Adlis n tullisin timaziɣin igzzuln - [[Ixf n ungi|''I'''xf n ungi''''']] - d iffɣ nn ɣ usggʷas n 2021, issufɣ t id usinag agldan n tussna tamaziɣt, isman 18 n tullist tamaziɣt bḍant awal f kigan n untimn imaynutn.

=== Izdayn n bṛṛa ===

* ''Taydrt n uswingm'' ɣ usml n imaal [https://imaal.ma/fr/book/taydrt-n-uswingm/show <nowiki>[Kcm s usml n imaal]</nowiki>]

[[Taggayt:Amgrad ixṣṣa t ad itwikifya]]
