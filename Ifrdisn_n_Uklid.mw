{{Gar amla}}
'''Ifrdisn''' (s [[Tutlayt Tagrikt|tgrikit tazaykut]]: Στοιχεία / ṣṭuyxiya) gan yan uzraw amusnak d unzggan, yumyn 13 n udlis ittusnmalan f isntal, ahat (ɛniɣ is d) amusnak agriki uklidis ad tn yaran ɣ wattayn n 300 dat n ɛ. yumy yat tgrumma n isnmal, igjda, iskkudn d isɣẓann nnsn, ig usntl nnsn tanzggit tuklidt d tẓṛi n imḍann imnza.

Ifrdisn ad igan amdya ittwassn akkʷ iqbrn n yan uzraw agjdan d ungraw i tnzggit ig yiḍiṣ nns f ubuɣlu n tmẓla d tussna tutrimt adslan. nzmr ad nini mas iga ammud issn amurs akkʷ ixatrn ɣ umzruy : gan ifrdisn yan zɣ idlisn izwarn s uẓṛag (Venise, 1482) ur t yugir ɣas linjil ɣ wuṭṭun n tẓṛigin ittufsarn (uggar n 1000). tasutin ayad, iga zɣ tɣarasin tisdawanin ganin tinawayin.

Tettuga i udlis amzwaru n ifrdisn n uklid tsuɣlt ɣr tutlayt tamaziɣt tanawayt s yigi n uslmad n tusnakt muḥmmad blɣazali (Mohamed Belarhzali).

== Imnzay ==
Tska tbridt n uklid tiwuriwin nns f isnmal, "tuttriwin" (tindagin), "iwngimn umyirn" (igjda) d isumar (imukrisn ttufsaynin, ganin 470 ɣ uɣrud ɣ idlisn s 13). s umdya, yumy udlis 1 35 n isnmal (tiqiffit, azririg, tajumma, atg.) smmus n iwngimn issarn.

Tindagin n udlis 1 :

1. Yan ugzzum zɣ umaɣud iẓḍaṛ ad ittusunɣ s uzday n snat tqiffa aynna s rant gnt tt.

2. Yan ugzzum zɣ umaɣud iẓḍaṛ ad ittusɣzif s war timdi ɣ yan uzririg iɣdn.

3. Iɣ ittufka yan ugzzum n yan umaɣud aynna s ira ig t, ad niɣiy ad nssunɣ yat tẓayṛt ng as agzzum ad d aẓnẓaṛ (aqqar) ng as yat zɣ tlisa d ammas.

4. Aksulnt akkʷ tɣmrin timaɣudin.

5. Iɣ ibby yan umaɣud sin imaɣudn yaḍn skrn snat tɣmrin tignsanin illan f yat tzɣa mẓẓiynt f snat tɣmrin timaɣudin, hat qad myabayn imaɣudn ad ɣ tzɣa ad.

Iwngimn issarn n udlis 1 :

1. Da ttmmgdunt snat tɣawsiwin gdanin akkʷ yat tɣawsa yaḍn.

2. Iɣ nrna sin id wanck mmgdanin i sin id wanck mmgdanin awd nitni, rad aɣ nn fkn sin id wanck immgdan ɣ tmrniwt.

3. Iɣ nkks sin id wanck mmgdanin i sin id wanck mmgdanin awd nitni, rad aɣ nn fkn sin id wanck immgdan ɣ umzaray.

4. Id wanck imsasan grasn, da ttmgdan.

[[Taggayt:Tusnakt]]
